<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,净琉璃圣贤录：玉琳国师' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>净琉璃圣贤录：玉琳国师</div></center><br><center><div>作者：佚名　来源：佛学在线</div></center><br><center><span id="hits"></span></div>
        <div class="ahtcy_content">
			
							净琉璃圣贤录：玉琳国师
&nbsp;
通琇(1614～1675)清初临济宗僧。江阴(江苏省江阴县)人。俗姓杨。字玉林，世称玉林通琇。十九岁投磬山圆修出家受具，任其侍司且嗣其法。后住浙江省武康报恩寺。
&nbsp;
清&#8231;顺治十五年(1658)，奉世祖之诏入京，于万善殿弘扬大法，受赐号「大觉禅师」，翌年加封为「大觉普济禅师」，赐紫衣。
&nbsp;
十七年秋，帝建立皇坛，挑选一千五百僧受菩萨戒，特请师为本师，并加封为「大觉普济能仁国师」。其后，师回西天目山，重修殿宇，将山麓之双清庄改为丛林，因袭该山祖师高峰原妙所创师子正宗禅寺之名称，称为师子正宗派。
&nbsp;
康熙十四年七月，寂于江苏省淮安慈云庵，年六十二。塔于西天目山。有《玉林琇国师语录》十二卷行世。
&nbsp;
◎附一︰蒋维乔《中国佛教史》卷四(摘录)至磬山圆修一派，传入都门，则自玉林国师始。国师名通琇，童时即颖异不凡，年十九，投磬山剃染受具，执侍巾瓶，夜则随众坐香。
&nbsp;
一晚，目不交睫，至五鼓，修呼曰︰「不用急，我为你举则古话；庞居士初见马祖，便问︰不与万法为侣者是谁﹖祖曰︰待汝一口吸尽西江水，即为汝道。」
&nbsp;
琇闻之，即呈一偈，修曰︰「不问你不侣万法，要你会一口吸尽。」琇于言下大彻。
&nbsp;
后修凡有征诘，琇皆当机不让。修寂后，遂继法席。玉林于顺治十五年戊戌，奉诏入京，敕谕中有云︰「朕俯询法器，缅想高风，思御宇以来，期沛无为之治，而虚席以待，乐闻无漏之因，用是特遣司吏院掌印官张嘉谟，颁赐玺书，远延杖锡，尔其遄驱象驭，早践龙墀，陈密义之慧空，赞皇猷之清净。
&nbsp;
呜呼！顺风而问，朕将同访道于崆峒，计日以来，尔尚效朝宗之江汉。」可见顺治帝钦慕之忱。既至京，奉旨在万善殿升宝座，举扬大法。帝常亲临，屡与问答，恒欣喜称谢。但未几，玉林即坚请还山，帝留其弟子茆溪行森和尚在京。道忞奏对之时，行森亦恒列席问对。
&nbsp;
帝于十六年，又颁敕谕，加封玉林为「大觉普济禅师」，谕中有云︰「用是特降褒纶，赐号大觉，方欲久留瓶钵，时听伽音，冀朝夕之启予，庶默成夫元旨。而禅师欲全子道，祈尽孝思，坚请还山，勉襄石塔，有裨人伦，克端风化。
&nbsp;
朕俯徇其愿，敕护遄归，惜山川之既遥，焂夏秋之已隔，永言遗韵，惓惓于怀，追惟对御之言，实发大乘之秘，传灯可续，末法所希，爰是复降温纶，加封大觉普济禅师，赐以紫衣，并予金印，遣使赍往，昭朕眷衷，重扬法席之辉，永镇山门之宝。」
&nbsp;
盖帝于十五年，初封玉林为大觉禅师，至是，复加封大觉普济，至雍正《御选语录》中，则称大觉普济能仁国师，是盖玉林十七年入京传戒时所加封者也。
&nbsp;
至十七年庚子之秋，顺治帝复召之入都，敕谕中有云︰「兹欲于都城建立皇坛，俾衲子一千五百人众，受毗尼戒。七条一缕，出自上方，五戒三皈，重宣佛义。然非禅师亲为羯磨，正恐以最上慈航，为人天阶级耳。惟冀荷担如来，阐明大法，不辞远道，惠然肯来，则皇城四众，重闻薝卜之香；新学缁流，顿长菩提之树。知禅师以佛法大事为先，不以静退小节萦念也，遥瞻浮渡，速慰悠怀。」是为玉林第二次入京之因缘。帝就见于西苑丈室，相视而笑，日穷玄奥。
&nbsp;
帝见一矮戒子，指问林，林云︰「长者长法身，短者短法身。」帝喜谢。十八年，帝崩。玉林拈香云︰「报身如梦幻，世界若空华，唯过量大人，去来无碍，进退如意，此是皇上用不尽的。」
&nbsp;
此可见玉林受顺治帝眷遇之隆，第二次入京，为时亦较久，宜乎圆修派与圆悟派之竞传都门，并辔连镳，一时称盛也。玉林晚年，居天目山，计其生平，开堂说法四十年。康熙十四年乙卯秋，示寂于淮安慈云庵。
&nbsp;
先是︰玉林闻宜兴善权寺，被土人焚毁，其法嗣白松自投火死，乐安老人(幻有禅师之师，玉林之祖)祖塔亦被掘。乃尽屏参侍，不食粒米。
&nbsp;
孑身潜出，渡江而北，至清江浦，止慈云庵。示微疾，唯饮冷水，索笔书曰︰「本是无生，今亦无死。此是正说，余为魔说。」
&nbsp;
掷笔而逝，春秋六十有二。门人迎归全身，建塔于西天目。有语录行世。
&nbsp;
◎附二︰王熙〈敕封大觉普济能仁国师塔铭〉(摘录自《普济玉林国师语录》卷首)洪惟世祖皇帝圣德显道，彰于遐迩，深仁厚泽，洽于幽明，妙智圆通，与如来心印为一。
&nbsp;
尝命访僧伽之行解圆证者，与论向上宗旨。于时有大禅师奉诏入京，曰玉林琇公，盖天隐磬山之子，而临济三十一世孙也。
&nbsp;
师讳通琇，号玉林，常州江阴人，族姓杨氏。父芳，母缪氏，皆与般若有大因缘。师之生也，母梦大士携童子自牖入，寤而生师。堕地，敏悟夙成，能语，辄诵佛号，坐常跏趺。
&nbsp;
十五，阅语录，参谁字，疑情大发，寝食俱废，昼夜仿徨室中。因触翻溺器有者，遂蝉蜕万缘，决意究竟大事。时磬山修禅师方弘化荆溪，炉箙 正赤，师直造其席依止，受其戒为侍者。进则决疑请益，立雪不移；退则宴默凝神，危坐达旦，必欲见道乃已。
&nbsp;
一日，于一口吸尽西江水下，瞥见马祖用处，不觉身心庆快，曰︰佛法落吾手矣！
&nbsp;
自此，遇勘辨发语，纵横自如，当机不让。无何，辞归省母，磬山密嘱征信曰︰善自护持，勿轻泄也。师既归江阴，益韬晦，日放旷云水间。
&nbsp;
偶乘月泛小舟，举头顿忘迷悟，如虚空玲珑，不可凑泊，急就证天隐于武康之报恩。叩击之次，迎刃不留，至掀案而出。隐知其透关，叹曰︰此吾宗狮子儿也。隐示寂，遗命令师主法席。师
&nbsp;
不从，避之凌霄峰绝顶。时天龙业已推出，虽欲埋名烟壑，而众莫之许。师不得已起应之。开法筵之日，黑白环绕者万指，莫不沾被化雨，随根沃润而去。
&nbsp;
丙戌，遇大雄，乐其山川幽寂，就荒烟蔓草葺茅为屋，有终焉之志。然声光外流，逐膻者益众，期年复成藂席。
&nbsp;
是时，天童方唱道东南，其机锋迅利，诸方无能抗者，惟师以法门犹子，后先角立。应机接物如疾雷破山，龙泉出匣，非真实证悟者，不能窥其纵夺之妙。以故年甚少，出世最早，而握机行令，卷舒自由，闻者莫不钦服焉。
&nbsp;
顺治戊戌，世祖皇帝闻师名，遣使诏师。己亥春，师应诏赴阙，见上于外朝，慰劳优渥。即命近侍送居万善殿，不时临访道要。一日问如何用工，师曰︰端拱无为。又问如何是大，师云︰光被四表，格于上下。又问孔、颜乐处，师云︰忧心悄悄。皇情大悦，命近侍传语，恨相见之晚焉。特赐号曰「大觉禅师」。名香法衣之锡，殆无虚日。
&nbsp;
寻以母未葬，恳乞还山，诏许之，由内府金钱助之襄事。师受赐归，以十九饭僧放生，而以其一助营塔费，凡畚土运石，一一皆身自为之。庚子秋，复诏至京，礼运尤渥，进号「大觉普济能仁国师」。
&nbsp;
至腊月，世尊成道日，命于京师阜成门外慈寿寺为千五百僧说菩萨大戒，又命作《工夫说》刊行之。
&nbsp;
次年，世祖皇帝升遐，师领大弟子作佛事七昼夜毕，辞还山。钦命遣官护送，其宠荣稠叠，近代无与同者。师虽遭际昌辰，然性恬，于荣利无毫发矜重意。既归，如野鹤孤云，无所留碍。会于潜，天目师子正宗禅寺岁久隤废，郡人顺天少京兆岵瞻戴君谓，非师无以举扬宗风，光辉祖席。率众延师居之，远迩学徒闻风奔赴，堂序殆不能容，于颓垣败壁中，一弹指间，金辉碧明，楼殿上插云际，而未尝见其有所作为。善权之请，师虽勉强一赴，然旋思归老旧林，亦未尝久留也。
&nbsp;
天性至孝，十二岁即丧父，得法后别构草堂于报恩之侧，奉母居之，躬进饮膳。母殁，断食禅定者七日，行道不离殡次者三年。先是师之父振陵翁，与受云栖大戒，深昧禅悦，临终染衣自度，谓师兄弟，不读书，即当出家。
&nbsp;
母氏亦受磬山记别，晚年离俗，依师得悟，世号为大慈老人。盖非积庆之家，不能生此大士，而师其全戒孝友，陈睦州大慧杲之风，岂非契经所谓，五因缘中真友者耶，晚年慈心益切，不惮跋涉之劳，意将穷搜泉石，接引缚禅物外，而不与尘世接者。尝叹曰︰赵州八十行脚，彼何人哉！
&nbsp;
乙卯春，遂屏给侍，飘然常住，因触热渡江，止于淮安清江浦之慈云庵，索浴说偈而逝。时康熙乙卯八月十日也。寿六十有二，腊四十三。
&nbsp;
弟子奉龛归天目，全身塔于东坞庵之后陇。师凡六坐道场，七会说法，解结发覆，妙具善巧。虽沉迷重障，一遭钳锤，罥索无不断绝，焦芽小草，一蒙溉灌，身心无不光润。得法弟子二十余人，皆能传灯续命，接席分辉者也。
&nbsp;
师广颡丰颐，平顶大耳，面白玉色，目光炯炯射人。宴坐如临大众，故见者不威而慑。一生不蓄私财，即纤细供养，亦不轻受。尝过青县，有苦行僧负斗面设供，随舟行者数日，师怜其诚，为说法要，即挥之使去，终不纳也。每檀施至，辙教以持归，放赎生命，同于摄受。虽膺紫衣之宠，而服用不及恒僧。
&nbsp;
既悟逸格之禅，复教人兼修净业。<FONT color=#ff0000>五曾弟子，从师持药师琉璃光如来名号得度者，至不可算数，皆谓师从彼世界应化来此方云。
&nbsp;
余昔侍从内廷间，立法席之后，亲睹师据师子座，举明正法，发轰雷掣电之机，虽老参宿学，罔知所措。既而闭关习静，龙象萃处一室，而户外不闻人声。
&nbsp;
至于广厦细旃，从容诏对，语巧意圆，穷极实际，能助九重增长法喜，一时贵近无不函香问道。师于弘法外，不发一言，其善慧深厚如此。
&nbsp;
是以缁素四众，罔不倾心驯至，名德上闻于天宠，被鸿名，龙光赫奕，则师岂非乘夙世愿轮，随助圣人敷扬大化者乎！谓之优昙钵华千年一现，良不诬也。
&nbsp;
〔参考资料〕　《五灯严统》卷二十四；《续指月录》卷十九；《大清一统志》卷九；陈垣《清初僧诤记》；《陈援庵选集》(《现代佛学大系》{53})；忽滑谷快天《禅学思想史》下卷
&nbsp;
&nbsp;</span>
                                    <hr color="#CCC4A8" size="1"></td>
                                </tr>
                                <tr>
                                  <td align="center" class="style_txt">				                
						<div id="pages" class="text-c"></div></center><hr><center><div class='zw'>回向:原世间一切众生破无明，入如来境</div></center></body></html> 