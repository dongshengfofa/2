<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,灵峰赞地藏菩萨别集' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>灵峰赞地藏菩萨别集</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     <P align=center><FONT color=#555555 size=3><B></B></FONT> </P><BR>
<BLOCKQUOTE>
<P><FONT color=#3d11ee size=3>　　蕅益大师少年在俗，常谤佛法。后闻地藏菩萨本愿，乃发出世之心。故其一生尽力宏扬赞叹地藏菩萨。余见《灵峰宗论》中，赞地藏文甚多，因挈录之，辑为一卷，名曰《灵峰赞地藏菩萨别集》。可见蕅益大师一生，铭心沥血，归信赞扬之迹。唯冀后之学者，承斯遗范，精进修持，绍隆而光大焉。<BR>　　是书分为五门：<BR>　　一、关于《十轮经》者<BR>　　二、关于《占察经》者<BR>　　三、关于《本愿经》者<BR>　　四、关于《灭定业真言》者<BR>　　五、杂著</FONT></P></BLOCKQUOTE><BR>
<P style="FONT-SIZE: 13.5pt; LINE-HEIGHT: 18.5pt" align=center><B><FONT size=3>一、关于《十轮经》者</FONT></B></P>
<P align=center><BR><B><FONT size=3>《赞礼地藏菩萨忏愿仪》后自序</FONT></B></P>
<P><FONT size=3>　　大法久湮，人多谬解。执大谤小，举世皆然。然地狱众苦，已随其后。喑哑余报，复更难穷。故地藏慈尊，大集会中，现声闻相。世尊广叹胜德，且较云：“假于弥勒、妙吉祥、观自在、普贤，殑伽沙等大菩萨所，百劫至心归依、称念、礼供，求诸所愿。不如一食顷，归依、称念、礼供地藏菩萨。以久修坚固大愿大悲，勇猛精进，过诸菩萨故也。”盖末世驾言大乘甚易，躬行僧行实难。宁知废小谈大，并大亦非。悟大用小，即小本胜。故《法华》诫弘经者，必依四安乐行。《涅槃》极谈常住佛性，尤扶戒律。大士功德独盛，得非亦在此乎！<BR>　　智旭深憾夙生恶习，少年力诋三宝，造无间罪。赖善根未殒，得闻《本愿》尊经，知出世大孝，乃转邪见而生正信。仍以谤法余业，辛勤修证，不登法忍。每展读大士三经，辄不禁涕泗横流。悲昔日之无知，感大士之拯拔也。因念浊智流转之日，同此过者不少。敬宗《十轮》，并《本愿》、《占察》二典，述此仪法。庶几共涤先愆，克求后果，不终为无依行乎！未登无生正位，皆可修之，无论初心、久学也。</FONT></P><BR><BR>
<P style="FONT-SIZE: 13.5pt; LINE-HEIGHT: 18.5pt" align=center><B><FONT size=3>二、关于《占察经》者</FONT></B></P>
<P align=center><BR><B><FONT size=3>《占察善恶业报经疏》自跋</FONT></B></P>
<P><FONT size=3>　　忆辛未冬，寓北天目。有温陵徐雨海居士，法名弘铠，向予说此《占察》妙典。予乃倩人特往云栖，请得书本。一展读之，悲欣交集。癸酉冬日，寓金庭西湖寺，依经立忏。乙亥夏初，寓武水智月庵，讲演分科。是时即有作疏之愿。病冗交沓，弗克如愿。屈指十五年来，《梵网》、《佛顶》、《唯识》、《法华》皆已注释，独此夙愿尚未填还，亦可叹也。今庚寅年，阅世已及五十二岁，百念灰尽。偶有同志数人，仍来结夏北天目之藏堂，究心毗尼。予念末世欲得净戒，舍此占察轮相之法，更无别途。爰命笔于六月朔日，成稿于十有四日。输一滴以益大海，捧一尘而培须弥。虽无补于高深，庶善钻于乳酪。公我同志，共享醍醐。</FONT></P>
<P align=center><BR><B><FONT size=3>刻《占察行法》助缘疏</FONT></B></P>
<P><FONT size=3>　　《易》曰：“积善之家，必有余庆。积不善之家，必有余殃。”《书》曰：“惠迪吉，从逆凶，唯影响。”“作善降之百祥，作恶降之百殃。”因果报应之说，未尝不彰明较著于世间也。但儒就现世论，未足尽愚者之疑情。自释典入支那，备明三世果报，益觉南宫所悟，及孔子“尚德”之称，事理不诬。<BR>　　然三藏权诠，只明因缘生法，未直明因缘无性，故云：“佛能转一切业，不能转定业。”逮大乘会中，始广明格外深慈，建胜异方便。依万法唯心、缘生无性之理，设取相、无生二忏，以通作法之穷。然后罪无大小，障无浅深，依教行持，悉堪消灭。如赫日当空，霜露顿收也。<BR>　　昧者谓重罪许忏，开造罪门。盖不唯罔识佛菩萨之弘慈，亦岂知儒者之了义。孔子曰：“过而不改，是谓过矣。”“忧悔吝者存乎介，震无咎者存乎悔。”盖明示人以自新之端矣。夫罪有重轻，事非一概。世法不能治，佛法治之。作法不能治，取相治之。取相不能治，无生治之。则究竟离苦解脱之法，不得不归功佛门，又不得不归功观音、地藏诸大士也。<BR>　　观音应十方世界，尤于五浊有缘。地藏游五浊娑婆，尤于三途悲重。如父母等爱诸子，而于幼者及无能者尤所钟情。此《占察善恶业报经》，诚末世多障者之第一津梁也。坚净信菩萨殷勤致请，释迦牟尼佛珍重付嘱。三根普利，四悉咸周。无障不除，无疑不破。三种轮相，全依理以成事，故可即事达理。二种观道，全即事而入理，未尝执理废事。又复详陈忏法，即取相即无生，初无歧指。开示称名，观法身观己身，顿同一致。乃至善安慰说，种种巧便，不违实理。此二卷经，已收括一代时教之大纲，提挈性、相、禅宗之要领，曲尽佛祖为人之婆心矣！<BR>　　予依经立忏。程用九居士捐资，并募善信助成之。此正欲立立人、欲达达人之极致也。谁谓学佛非儒者分内事哉！</FONT></P>
<P align=center><BR><B><FONT size=3>与沈甫受、甫敦书</FONT></B></P>
<P><FONT size=3>　　《占察行法》蒙昆玉梓梵册。而不肖屡结坛，俱不获清净轮相，此可信天下后世耶？今誓作背水阵，掩死关礼之。</FONT></P>
<P align=center><BR><B><FONT size=3>与圣可书</FONT></B></P>
<P><FONT size=3>　　不肖三业罪过不少，杂乱垢心，岂致清净轮相？爰发惭愧，退作但三归人。誓不为师作范，誓不受人礼拜，誓不出山，誓得清净轮相。不论百日千日，六年九年，毕死为期。辞嘉兴事竟，嗣当辞留都事也。</FONT></P>
<P align=center><BR><B><FONT size=3>与了因及一切缁素书</FONT></B></P>
<P><FONT size=3>　　宋儒云：“才过德者不祥，名过实者有殃，文过质者莫之与长。”旭一人犯此三病，无怪久滞凡地，不登圣阶也。旭十二、三时，因任道学而谤三宝，此应堕无间狱，弥陀四十八愿所不收。善根未殒，密承观音、地藏二大士力，转疑得信，转邪归正。二十年来力弘正法，冀消谤法之罪。奈烦恼深厚，于诸戒品说不能行。癸酉中元拈阄，退作菩萨沙弥。盖以为今比丘则有余，为古沙弥则不足，宁舍有余企不足也。夙障深重，病魔相缠，从此为九华之隐，以为可终身矣。半年余，又渐流布。浸假而新安，而闽地，而苕城、檇李、留都，虚名益盛，实德益荒。今夏感两番奇疾，求死不得。平日慧解虽了了，实不曾得大受用。且如《占察行法》一书，细玩精思，方敢遵古式述成。仔细简点，并无违背经宗。乃西湖礼四七，不得清净轮相；去年礼二七不得；今入山礼一七又一日，仍不得。礼忏时，烦恼习气现起，更觉异常。故发决定心，尽舍菩萨沙弥所有净戒，作一但三归弟子。待了因进山，作千日关房，邀佛菩萨慈悲拔济。不然者，宁粉此骨于关中矣。</FONT></P>
<P align=center><BR><B><FONT size=3>佛菩萨上座忏愿文</FONT></B></P>
<P><FONT size=3>　　（上略）曾闻造像功德，最能灭罪除愆。礼拜忏摩，实可洗心涤虑。爰发虔诚，集资改造一佛二菩萨像。仍发誓愿，恒礼《占察行法》，不论年月，专祈纯善轮相。众生虽垢重，诸佛不厌舍。必以大慈悲，哀愍度脱我。使我从今以后，心无掉举，身得轻安。护口过而勿出绮语恶言，净意地而不起杂思欲觉。速得清净三轮，克臻自他二利。普化众生，同生净土。</FONT></P>
<P align=center><BR><B><FONT size=3>赠石淙掩关礼忏占轮相序</FONT></B></P>
<P><FONT size=3>　　（上略）曩觉比丘多惭，退为“求寂”。今更愧“沙弥”真义，仅称但三归矣。敢更以空言赠人？然窃玩《占察善恶业报》一经，原属释迦大圣彻底悲心，地藏菩萨格外方便。三种轮相，巧示业报因缘，无疑不决。二种观道，深明进趣方便，大乘可登。以五悔称名，为发轫先容。以一实境界，为平等归趣。夫五悔者，敌体反世情者也。二观者，敌体反妄想计著者也。忏悔发露，永断相续，灭业障。劝请说法，灭魔障。随喜功德，灭嫉妒障。善巧回向，灭著有障。发坚固愿，灭退忘障。唯心识观，先知外境本虚，皆心所现；次达内心如幻，了无真实。真如实观，深达若境若心，统唯法性；法性不生不灭，故诸法皆当体不生不灭。如千沤万波，统唯湿性；千器万像，统唯金性。五悔翻破无始事障，二观翻破无始理障。二障既净，成真、应二身，三聚净戒一念圆发。而三轮清净之相，特表示取信，以显住持僧宝，绝仍可续。孟轲所谓“豪杰之士，无文王犹兴”，“闻而知之，不异见而知之”云尔。<BR>　　嗟乎！予能知《占察》大旨，依经立忏，而未能自得轮相，人谁信之？此实说药不服，咎不在药也。良方良药，昭昭具在，地藏菩萨决不我欺。我已知不服之咎，誓将服之。而石淙法友先得我心，亦将掩关，以祈清净。愿各努力，日夜涂抹，并慎药忌，避风寒。他日绍舍那真胤，灵峰片石当与灵鹫第一峰，同时点首矣。</FONT></P>
<P align=center><BR><B><FONT size=3>祖堂结大悲坛忏文</FONT></B></P>
<P><FONT size=3>　　（上略）智旭于四十六岁，自反多愧，退作但三归人。勤礼千佛万佛，及《占察行法》。幸蒙诸佛菩萨大慈大悲，于今年正月元旦，锡以清净轮相，稍自慰安。（下略）<BR>　　（案大师于癸酉三十五岁七月十五日，退为菩萨沙弥，遂发心礼《占察忏法》。甲申四十六岁，退为但三归人。乙酉四十七岁正月元旦，乃获清净轮相，得比丘戒。）</FONT></P>
<P align=center><BR><FONT size=3><B>《占察行法》愿文</B><BR>（案此文为大师既获清净相后一年丙戌所作）</FONT></P>
<P align=center><FONT size=3>归命慈威无等尊，拔苦与乐真出要，<BR>定力能除三劫灾，救世真士垂悲拯。</FONT></P>
<P><FONT size=3>　　弟子智旭，痛念劫浊难逃，刀兵竞起。虽云同分妄见，实非无因误招。往业莫追，来事可谏。爰偕同志某等（十人），各捐净资，营修供养。三日方便，七日正修。如法结清净坛，顶礼《占察行法》。六时行道，五悔炼心。哀吁同体大悲，恳乞无缘拔济。<BR>　　伏念众生障垢，虽至重至深。三宝洪慈，终不厌不舍。苟一念知改过，必随许以自新。况释迦本师，勇猛称最。地藏大士，誓愿无忘。子幼弱，父爱偏强。儿不肖，母怜益甚。悯兹匍匐入井之愚，赐以身手衣裓之用。俾毫光照处，消兵戈为瑞日祥云。法雨沾时，转邪蘖为道芽灵种。所愿风调雨顺，国泰民安。正教流通，魔邪窜绝。<BR>　　次祈比丘智旭，身无病苦，心脱结缠。定与慧而等持，戒并乘而悉净。期主某，法社虽复三年，摄护愿如一日。某等各各真为生死，发菩提心。克除习气，臻修法门。三学圆成，二严克备。续佛慧命，普利人天。<BR>　　又祈外坛随喜缁素，悟知一实，开显三因。二观圆修，三忍圆证。<BR>　　又祈外护助缘，广及法界含识，若见若闻，若不闻见，等植良因，均沾胜益。<BR>　　又祈江北、江南，乃至震旦域内，近日遭兵难者，种种债负消除，一一怨嫌解释。脱幽冥之剧苦，胎莲萼以超升。<BR>　　恭干法界三宝、地藏圣师，真实证知，真实摄受。</FONT></P>
<P align=center><BR><B><FONT size=3>化持地藏菩萨名号缘起</FONT></B></P>
<P><FONT size=3>　　吾人最切要者，莫若自心。世间善明心要者，莫若佛法。然佛法非僧不传，僧宝非戒不立。戒也者，其佛法纲维，明心要径乎！<BR>　　慨自正教日替，习俗移人。髡首染衣，不知比丘戒为何事。一二弘律学者，世谛流布，开遮持犯茫无所晓，况增上威仪、增上净行、增上波罗提木叉乎？又况依四念处行道，增心增慧，以成三聚五支者乎？嗟嗟！三聚五支不明，谓大乘僧宝，吾不信也。僧既有名无义，谓传持佛法，明了自心，吾尤不信也。<BR>　　坚净信菩萨悯之，以问释尊。释尊倍悯之，委责地藏大士。大士更深悯之，爰说《占察善恶业报经》。经曰：“恶业多厚者，不得即学定慧，当先修忏法。所以者何？此人宿习恶心猛利，现在必多造恶，毁犯重禁。若不忏净，而修定慧，则多障碍，不能克获。或失心错乱，或外邪所恼，或纳受邪法、增长恶见。故先修忏悔，若戒根清净，及宿世重罪得微薄者，则离诸障。”又曰：“虽学信解，修唯心识观、真如实观。而善根业薄，未能进趋。诸恶烦恼，不得渐伏。其心疑怯怖畏，及种种障碍。应一切时处，常勤诵念我之名字。若得一心，善根增长，其意猛利。当观我及诸佛法身，与己自身体性平等，无二无别，不生不灭，常乐我净，功德圆满，是可归依。又观自身心相，无常、苦、无我、不净，如幻如化，是可厌离。如是观者，速得增长净信之心，所有诸障渐渐损减。此人名为学习闻我名者。若杂乱垢心诵我名字，不名为闻。以不能生决定信解，但获世间善报，不得广大深妙利益。”<BR>　　嗟嗟！由此观之，戒不清净，二观决不易修。二观不修，一实何由证契？而欲戒根清净，舍忏悔、持名，岂更有方便哉？且持名一法，自其浅近言之，愚夫愚妇孰不能矢口。自其深远言之，不达法身平等，杂乱垢心不得名为闻矣。故知以二观为指南，能修二观，方为闻菩萨名。以闻名为方便，真实持名，便是圆摄二观。故名闻障净，障净戒得，戒得定慧发生，定慧而一实证入矣。明心见性，是真僧宝，真传佛法。吾辈生末叶，闻此真法，宜如何努力以自勉也！</FONT></P><BR><BR>
<P style="FONT-SIZE: 13.5pt; LINE-HEIGHT: 18.5pt" align=center><B><FONT size=3>三、关于《本愿经》者</FONT></B></P>
<P align=center><BR><B><FONT size=3>警心居士持《地藏本愿经》兼劝人序</FONT></B></P>
<P><FONT size=3>　　“唯圣罔念作狂，唯狂克念作圣”，此“危微”的传也。佛法亦尔，一念迷，常寂光土便成阿鼻地狱；一念悟，阿鼻地狱便是常寂光土。所以地藏本愿，直与《华严》同一血脉。试观华严世界，即空即假即中，不可思议。地狱众苦，亦即空即假即中，不可思议。《华严》明自心本具之净土，令人知归。地藏明自心本具之苦轮，令人知避。一归一避，旨趣永殊。而归亦唯心，避亦唯心，心外决无别法。儒所谓：“道二，仁与不仁而已。”危乎微乎！善、利分舜、跖之关，去、存为人、禽之别。熟读《本愿经》，不思自觉觉他，出地狱，归华藏者，必不仁之甚者也。警心居士悯之，遂毕世受持，兼以劝人。予谓适发此心，地狱苦轮便当顿息。欢喜为序，代法界众生普劝云。</FONT></P>
<P align=center><BR><B><FONT size=3>九华芙蓉阁建《华严》期疏</FONT></B></P>
<P><FONT size=3>　　予每谓《地藏本愿》一经，当与八十一卷《华严》并参。《华严》明佛境界，称性不可思议。《本愿》明地狱境界，亦称性不可思议。一则顺性而修，享不思议法性之乐。一则逆性而修，受不思议法性之苦。顺逆虽殊，全性起修，全修在性，一也。一念迷佛界不思议性，则常寂光土，应念化成刀山剑树、炉炭镬汤。一念悟地狱不思议性，则泥犁苦具，应念化成普光明殿、寂灭道场。迷悟虽殊，性德无增无减，又一也。然性德虽无增减，非逆顺不属迷悟。而迷之为九界逆修，遂感分段、变易二死苦报。悟之为佛界顺修，遂成菩提、涅槃二种转依。迷为三惑，悟为三智。逆修为十恶五逆，顺修为六度万行。生死为三界四相，转依为三身四德。苦即法身，惑即般若，业即解脱。谚谓：“推人扶人只是一手，赞人毁人只是一口。”《大佛顶》谓：“如水成冰，冰还成水。”讵不信然！然则芙蓉九朵，信可与华严九会，同其表法。岂谓《地藏本愿经》，仅谈地狱因果事相而已。况华藏世界，安住大莲华中。如来成道，亦坐宝莲华。而优钵罗、波头摩等地狱，亦复名“青莲华”、“赤莲华”。可见一名一喻、一事一法，皆悉具足十界。在当人迷悟顺逆何如耳。不思议法性，体非群相，不碍诸相发挥，又奚间于地狱及寂光哉！愿诸开士，率诸檀越，即以此为顺修因缘，开发正悟。则铁围两山，即是金刚菩提道场。无令火焰幻作金莲，斯大妙矣。</FONT></P><BR><BR>
<P style="FONT-SIZE: 13.5pt; LINE-HEIGHT: 18.5pt" align=center><B><FONT size=3>四、关于《灭定业真言》者</FONT></B></P>
<P align=center><BR><B><FONT size=3>化持《灭定业真言》一世界数庄严地藏圣像疏</FONT></B></P>
<P><FONT size=3>　　释迦佛谓“定业不可救”，所以寒造罪之心。地藏菩萨说《灭定业真言》，所以慰穷途之客。旭少习东鲁，每谤西乾。承观音大士感触摄受，后闻《地藏本愿》尊经，始发大心，誓空九界。今得与僧伦，染神乘戒，皆慈愿冥加，不可诬也。爰念娑婆弊恶，惑、业、苦三，如恶叉聚。无上醍醐，悉成毒药。持律者唯事衣钵，作犯止持茫无所晓。习教者唯事口耳，禅那、理观瞀无所得。参宗者流入机境，播弄精魂，心佛真源毫无亲证。净土一门稍切时机，亦苦多成退托，未合不思议大乘。良由业重障深，浊智流转。虽有圣者，末如何也！唯地藏慈尊，悲深愿重，专愍刚强。尚能转我当年殷厚邪心，使得正信出家。岂难转大地众生无知过犯，使归真际乎？故于三宝前发心，欲造万佛铜殿，中供大士，永镇九华。爰受一食法，结百日坛，持《灭定业真言》五百万。又化大心缁素，或持十万，或百千万。共成十万万，表三千大千世界数。以其总数，供大士像中，作尽未来广化十方左券云。<BR><BR>　　《宗论》卷一中，有《续持回向偈》、《补总持疏》、《灭定业咒坛忏愿文》，及其他愿文中附言持《灭定业咒》者，今悉阙略未录。欲广览者，幸披寻焉。</FONT></P>
<P align=center><BR><B><FONT size=3>答黄穉谷问二则（原问附）</FONT></B></P>
<P><FONT size=3>　　问：佛不能灭定业，地藏菩萨胡为有《灭定业真言》耶？且既达本来罪福皆空，又何谓耶？<BR>　　答：业之与报，皆是自心现量。心空一切皆空，心假一切皆假，心中一切皆中。特凡夫不达能造所造，能受所受，当体三德秘藏。而以殷重倒心，作殷重恶业，必招殷重苦报，名为定业。彼心既定不可挽回，大觉亦不能即令消灭。故大慈悲巧设方便，令地藏大士说咒劝持，即是转其定心，渐使消灭也。是故菩萨功能，全是佛之功能。佛既不居，菩萨亦不居，究竟只在当人一念信受持咒之心耳。此正所谓既达本来罪福皆空之旨，原非拨无因果。以罪福因果，当体即空，亦复即假即中。迷则灭与不灭，俱非达本。达则灭与不灭，总不碍空也。古人云：“如何是本来空？业障是。如何是业障？本来空是。”透此二语，便出野狐窠臼矣。<BR>　　进问：毕竟佛何不自说？所谓佛不能灭，尚有疑在。<BR>　　答：释此须知三义：一、诸佛说法，必系四悉因缘。有闻佛说而欢喜、生善、灭恶、入理者，佛即自说，如《楞严》、《尊胜》诸咒皆灭定业也。有闻菩萨说而欢喜、生善、灭恶、入理者，须菩萨说，如此咒及《大悲》等咒是也。二、罪不自灭，不他灭，不共灭，不无因灭。而有时唯说自灭，云心空业空。有时唯说他灭，云佛菩萨力。有时说须共灭，双举内因外缘。有时说无因灭，云非自非他。皆四悉因缘，否则便成四谤也。三、不能灭，约三藏迹佛。能灭，指圆教因人。如《华严》云：“初发心时，已胜牟尼。”亦其例也。知此三义，一切法无不通达。</FONT></P><BR><BR>
<P style="FONT-SIZE: 13.5pt; LINE-HEIGHT: 18.5pt" align=center><B><FONT size=3>五、杂著</FONT></B></P>
<P align=center><BR><B><FONT size=3>九华地藏塔前愿文</FONT></B></P>
<P align=center><FONT size=3>稽首慈悲大愿王，本源心地如来藏，<BR>善安慰说真救世，现声闻相护法者。<BR>愿承本誓度众生，鉴我微忱垂加护。</FONT></P>
<P><FONT size=3>　　智旭夙造深殃，丁兹末世。虽受戒品，轻犯多端。虽习禅思，粗惑不断。读诵大乘，仅开义解。称念名号，未入三摩。外睹魔党纵横，痛心疾首。内见烦恼纷动，愧地惭天。复由恶业，备受病苦。痛娑婆之弊恶，叹沉溺之无端。由是扶病入山，求哀大士。矢菩提于永劫，付身命于浮云。臂香六炷：<BR>　　三炷供忉利胜会，化身无数；大集胜会，现声闻相；六根聚会，善巧说法，地藏菩萨摩诃萨。<BR>　　一炷悔三业重失，生来杀业、淫机、谤三宝罪、口过、恶念，乃至旧岁染疾后种种不尽如法，如是等愿尽消除。<BR>　　一炷为求四愿：律仪清净、断惑证真、长康无病、广作福事。<BR>　　一炷为决疑网：若先礼忏，求净律仪；若先习禅，断除烦惑；若先阅藏，以开慧解；若先立行，以广福缘。唯愿救世真士、大智开士、一切知见者、于诸众生得不忘念者，必垂哀鉴，开我迷云。<BR>　　我复于大慈悲父前，沥血铭心，作如是愿：如一众生未成佛，终不先自取泥洹。倘夙业因缘，牵入恶道，愿菩萨弘慈，常觉悟我，使我念念忆菩提心，令菩提心相续不断。若夙障稍轻，愿大士威神，令我早成念佛三昧，决生阿弥陀佛世界。乘本愿力，无边刹海，化度有情。尽未来际，无有疲厌。</FONT></P>
<P align=center><BR><B><FONT size=3>化铁地藏疏</FONT></B></P>
<P><FONT size=3>　　洪钟具无边音性，一击而顿彻铁围。地藏圆同体大悲，瞻礼而顿蒙与拔。幽冥之觉悟可期，现在之障缘宜转。灵峰心怀礼公，既已铸钟打钟，复思是像作像。虽丹青刻画，咸皆性同虚空。而炼就纯钢，可表坚固不坏。四德非尘，藉一尘而圆显。三身无像，即影像以妙彰。寄语高贤，共行檀施。助铁者如正因心发，法身妙果可登。助炭者如了因心发，般若光明可悟。助食用者如缘因心发，解脱神通可基。从大士而发其心，正是全性起修。由众信而成此像，正是全修在性。如是事，如是理，如是因，如是果。真语实语，谛思谛行。</FONT></P>
<P align=center><BR><B><FONT size=3>九华山海灯油疏</FONT></B></P>
<P><FONT size=3>　　劫初人有身光，不假日月。身光渐减，日月出生。而日月有时不照，则继以膏火。此膏火功德，不唯等于日月而已。日月属悲田。灯火供养，悲敬双具。又况地藏大士，以无缘慈力，同体悲心，示居九子峰头，遍救尘沙含识。肉身灵塔，四海归依。由是有海灯之供。当知一茎光照，全彰自性妙明。缘善既孚，正了同显。倘谓是事相，是尘缘，无关修证者。则离事谈理，离境觅心，理若龟毛，心同兔角。谁与万善庄严，成两足果哉！昔有盗寺物，剔佛灯者，尚感多劫身光之报，况以好心施供。藉大士慈悲，俾焰焰普烛幽途。方将续如来慧灯，耀法界宝炬。若自若他，同开长夜幽关。又岂止生死中乐报已耶！请速发心，毋贻后悔。</FONT></P>
<P align=center><BR><B><FONT size=3>九华山营建众僧塔疏</FONT></B></P>
<P><FONT size=3>　　福田有二，曰敬、曰悲。敬田以田胜，悲田以心胜。供舍利而福等虚空，敬田也。泽及枯骨，万世称为仁主，悲田也。一田功德，已不思议，况悲敬具足者乎！夫罗汉四果，证入无生，永离我执，既入涅槃，不爱枯骨。凡夫比丘未断思惑，倘尸骸暴露，则神识不安。神识不安，可悲也。堂堂僧宝，可敬也。矧凡圣莫测，神圣渊府，龙蛇混居。安知肉眼所谓凡僧，非即大士曲示乎？是故随供一骨，罔不具悲敬二田。九华为天下第一名山，乃荒原暴骼，悚目伤心。予初到山，首以此事经怀。适有众耆，快为鼓舞。不揣陋拙，倡作先声。其有见闻随喜，无论若缁若素，若少若多，既投最胜之因，必克无上之果。敬则成佛道而有余，悲则度众生而无量。系以偈曰：</FONT></P>
<P align=center><FONT size=3>僧相堂堂，福德之海，<BR>纵令朽骨，福性奚改。<BR>起塔供养，应至梵天，<BR>况复丈许，讵云不然。<BR>大士示形，遍在生死，<BR>青淤朽骨，黄金锁子。<BR>弹指合掌，的的真因，<BR>谁为证佐，《妙法华经》。</FONT></P>
<P align=center><BR><B><FONT size=3>复九华常住书</FONT></B></P>
<P><FONT size=3>　　向年托迹宝山，于一切精律行者，作地藏大士想。即一二不拘小节者，亦作志公、济颠等想。圣道场地，龙蛇混杂，凡圣交参。不敢以牛羊眼妄测，自招无间重罪也。适闻山中稍稍构难，虽大菩萨示现作略，然经云：“宁破千佛戒，莫与外人知。”又世典云：“胡越人相为仇敌，及乘舟遇风，则相救如左右手。”九华实地藏慈尊现化地，山中大众，无非地藏真实子孙。不知历几劫修行，到此名山福地。乃为小小一朝之忿，遂使智不若胡越同舟。非所谓一芥翳天，一尘覆地者耶？<BR>　　不肖智旭，少时无知，毁谤三宝，罪满虚空。仗地藏大士深慈厚愿，拔我邪见，令厕僧流。故今日称地藏孤臣。山中大众，皆吾幼主。臣无轻君之念，而有谏君之职。唯是诚惶诚恐，稽首顿首，遥向宝山披陈忠告：唯愿众师，各各舍是非人我之心，念法门山门之体。同修无诤三昧，永播大士道风。古人云：“官不容针，私通车马。”又云：“家无小人，不成君子。”纵有实非大士真正眷属，亦须慈恕，令其渐种善根可也。</FONT></P>
<P align=center><BR><B><FONT size=3>地藏慈尊像赞五首</FONT></B></P>
<P><FONT size=3>　　同体大悲，无缘宏誓。千佛之祖，群生之裔。定入刹尘，珠悬三际。轮相破疑，辩才显谛。欲令戒学重明，顶礼莫存分剂。<BR>　　人但知其地狱救苦，不知其无处不现。人但知其临终扶持，不知其无时不念。三部经王，二种妙观。十轮重匡末法，三轮尽裂疑羂。此无量门中第一神速法门，从来若逢不逢似见非见。不肖子一生极力举扬，独许归信无间。尚有一事怀疑，问取法身莫辨。<BR>　　众生堕落地狱，皆由破戒重障。大士入狱救苦，独现声闻戒相。不解剖判法身，偏解拈提向上。此是无作妙色，众生性具家当。握珠坚强戒身，地藏人人地藏。<BR>　　五乘该尽孝慈心，最是医王愿力深。百草根茎皆不弃，赢来大地足知音。<BR>　　涕出何须更着惭，馆人相识恨长含。一哀偶遇横流泪，处处临丧欲脱骖。</FONT></P>
<P align=center><BR><B><FONT size=3>遣病歌</FONT></B></P>
<P align=center><FONT size=3>九华峰头云雾浓，三月四月如隆冬，<BR>厚拥敝袍供高卧，暖气远遁来无从。<BR>九华山中泉味逸，百滚千沸中边蜜，<BR>拾取松毬镇日煨，权作参苓疗我疾。<BR>我疾堪嗟疗偏难，阿难隔日我三日，<BR>岂向旦暮恋空华，悲我知门未诣室。<BR>是以持名日孜孜，拟开同体妙三慈，<BR>我病治时生界治，刹那非速劫非迟。</FONT></P>
<P align=center><BR><B><FONT size=3>礼千佛于九华藏楼赠诸友五偈</FONT></B></P>
<P align=center><FONT size=3>非干苦瓠换甜瓜，处处慈尊并我家。<BR>念性枉劳参水月，低头已驾白牛车。<BR><BR>堆山积岳尽尘埃，力把慈风一夕摧。<BR>吹散铁围无暗地，何须拭目问明来。<BR><BR>昔年窠臼刹那掀，腊尽春回日已暄。<BR>欲信昆仑泉脉动，但看河冻不胜辕。<BR><BR>灵犀一点性元通，触境逢渠道自融。<BR>蓦地举时声历历，相看同在宝楼中。<BR><BR>一体横分想与情，泠然性计即无生。<BR>功成五悔非留惑，莫替楼头最后盟。</FONT></P>
<P align=center><BR><B><FONT size=3>丙戌春，幻游石城。随缘阅藏，以偿夙愿。<BR>夜梦塑地藏大士，身首具，手足未成。感赋。</FONT></B></P>
<P align=center><FONT size=3>积雨溟濛缛客思，鸽声传怨度新枝。<BR>千年学脉凭谁寄，万古愁怀只自知。<BR>镜里病容衰已甚，梦中慈相体犹亏。<BR>何时了却文言债，蓦入重岩就故医。</FONT></P><BR>
<P style="MARGIN-BOTTOM: 0px; LINE-HEIGHT: 15pt" align=center><FONT size=3>〖辑自《地藏菩萨圣德大观》〗</FONT></P><FONT size=3>
<HR width=400 color=#777755 SIZE=1>
</FONT>
<P style="MARGIN-TOP: 2px; LINE-HEIGHT: 15.5pt" align=center><FONT size=3>·清凉书屋敬辑·<BR><FONT style="FONT-SIZE: 9pt" face=Arial>2004.05</FONT></FONT></P>



<NOSCRIPT></NOSCRIPT><FONT size=3> </FONT>
    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 