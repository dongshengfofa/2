<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,佛说四种清净明晦' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>佛说四种清净明晦</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     <P><BR> </P>
<P><FONT size=3>　　阿难整衣服，于大众中，合掌顶礼，心迹圆明，悲欣交集，欲益未来诸众生故，稽首白佛：</FONT></P>
<P><FONT size=3>　　大悲世尊！我今已悟成佛法门，是中修行，得无疑惑。常闻如来，说如是言：自未得度，先度人者，菩萨发心：自觉已圆，能觉他者，如来应世。我虽未度，愿度末劫一切众生。世尊，此诸众生，去佛渐远，邪师说法，如恒河沙，欲摄其心，入三摩地，云何令其安立道场，远诸魔事，于菩提心，得无退屈？</FONT></P>
<P><FONT size=3>　　尔时，世尊于大众中，称赞阿难：善哉善哉！如汝所问，安立道场，救护众生，末劫沉溺。汝今谛听，当为汝说。阿难大众，唯然奉教。</FONT></P>
<P><FONT size=3>　　佛告阿难：汝常闻我毗奈耶中，宣说修行三决定义。所谓摄心为戒，因戒生定，因定发慧，是则名为三无漏学。阿难！云何摄心，我名为戒？若诸世界六道众生，其心不淫，则不随其生死相续。汝修三昧，本出尘劳，淫心不除，尘不可出。纵有多智，禅定现前，如不断淫，必落魔道。上品魔王，中品魔民，下品魔女。彼等诸魔，亦有徒众，各各自谓，成无上道。我灭度后，末法之中，多此魔民，炽盛世间，广行贪淫，为善知识，令诸众生，落爱见坑，失菩提路。汝教世人，修三摩地，先断心淫，是名如来先佛世尊第一决定清净明诲。</FONT></P>
<P><FONT size=3>　　是故阿难！若不断淫修禅定者，如蒸砂石，欲其成饭，经百千劫，只名热砂。何以故？此非饭本，砂石成故。汝以淫身，求佛妙果，纵得妙悟，皆是淫根，根本成淫，轮转三涂，必不能出。如来涅槃，何路修证？必使淫机，身心俱断，断性亦无，于佛菩提，斯可希冀。如我此说名为佛说，不如此说即波旬说。</FONT></P>
<P><FONT size=3>　　阿难！又诸世界六道众生，其心不杀，则不随其生死相续。汝修三昧，本出尘劳，杀心不除，尘不可出，纵有多智，禅定现前，如不断杀，必落神道。上品之人，为大力鬼，中品则为飞行夜叉、诸鬼帅等，下品当为地行罗刹。彼诸鬼神，亦有徒众，各各自谓，成无上道。我灭度后，末法之中，多此鬼神，炽盛世间，自言食肉得菩提路。</FONT></P>
<P><FONT size=3>　　阿难！我令比丘，食五净肉，此肉皆我神力化生，本无命根。汝婆罗门，地多蒸湿，加以砂石，草菜不生。我以大悲神力所加，因大慈悲，假名为肉，汝得其味。奈何如来灭度之后，食众生肉，名为释子。汝等当知，是食肉人，纵得心开，似三摩地，皆大罗刹，报终必沉生死苦海，非佛弟子。如是之人，相杀相吞相食未已，云何是人，得出三界？汝教世人修三摩地，次断杀生，是名如来先佛世尊第二决定清净明诲。</FONT></P>
<P><FONT size=3>　　是故阿难！若不断杀，修禅定者，譬如有人，自塞其耳，高声大叫，求人不闻，此等名为欲隐弥露。清净比丘，及诸菩萨，于歧路行，不蹋生草，况以手拔，云何大悲取诸众生血肉充食？</FONT></P>
<P><FONT size=3>　　若诸比丘，不服东方丝绵绢帛，及是此土靴履裘毳，乳酪醍醐，如是比丘，于世真脱，酬还宿债，不游三界。何以故？服其身分，皆为彼缘。如人食其地中百谷，足不离地。必使身心于诸众生，若身身分，身心二涂，不服不食，我说是人真解脱者。如我此说名为佛说，不如此说即波旬说。</FONT></P>
<P><FONT size=3>　　阿难！又复世界六道众生，其心不偷，则不随其生死相续。汝修三昧，本出尘劳，偷心不除，尘不可出。纵有多智，禅定现前，如不断偷，必落邪道。上品精灵，中品妖魅，下品邪人，诸魅所著。彼等群邪，亦有徒众，各各自谓，成无上道。</FONT></P>
<P><FONT size=3>　　我灭度后，末法之中，多此妖邪，炽盛世间，潜匿奸欺，称善知识，各自谓已得上人法，詃（jiǎn音減）惑无识，恐令失心，所过之处，其家耗散。</FONT></P>
<P><FONT size=3>　　我教比丘，循方乞食，令其舍贪，成菩提道。诸比丘等，不自熟食，寄于残生，旅泊三界，示一往还，去已无返。云何贼人，假我衣服，裨贩如来，造种种业，皆言佛法却非出家，具戒比丘，为小乘道。由是疑误无量众生，堕无间狱。若我灭后，其有比丘，发心决定修三摩地，能于如来形像之前，身然一灯，烧一指节，及于身上爇一香炷，我说是人，无始宿债，一时酬毕，长揖世间，永脱诸漏，虽未即明无上觉路，是人于法已决定心，若不为此舍身微因，纵成无为，必还生人，酬其宿债，如我马麦，正等无异。汝教世人，修三摩地，后断偷盗，是名如来先佛世尊第三决定清净明诲。</FONT></P>
<P><FONT size=3>　　是故阿难！若不断偷，修禅定者，譬如有人，水灌漏卮，欲求其满，纵经尘劫，终无平复。若诸比丘，衣钵之余，分寸不畜，乞食余分，施饿众生。于大集会，合掌礼众，有人捶詈，同于称赞。必使身心，二俱捐舍，身肉骨血，与众生共，不将如来不了义说，回为己解，以误初学。佛印是人，得真三昧。如我所说名为佛说，不如此说即波旬说。</FONT></P>
<P><FONT size=3>　　阿难！如是世界六道众生，虽则身心无杀盗淫，三行已圆，若大妄语，即三摩地，不得清净。成爱见魔，失如来种。所谓未得谓得，未证言证。或求世间尊胜第一，谓前人言：我今已得须陀洹果，斯陀含果，阿那含果，阿罗汉道，辟支佛乘，十地地前诸位菩萨，求彼礼忏，贪其供养。是一颠迦，销灭佛种，如人以刀断多罗木，佛记是人，永殒善根，无复知见，沉三苦海，不成三昧。</FONT></P>
<P><FONT size=3>　　我灭度后，敕诸菩萨及阿罗汉，应身生彼末法之中，作种种形，度诸轮转。或作沙门，白衣居士，人王，宰官，童男，童女，如是乃至淫女寡妇，奸偷屠贩，与其同事，称赞佛乘，令其身心入三摩地。终不自言，我真菩萨，真阿罗汉，泄佛密因，轻言末学。唯除命终，阴有遗付。云何是人，惑乱众生，成大妄语。汝教世人，修三摩地，后复断除诸大妄语，是名如来先佛世尊第四决定清净明诲。</FONT></P>
<P><FONT size=3>　　是故阿难！若不断其大妄语者，如刻人粪，为栴檀形，欲求香气，无有是处。我教比丘，直心道场，于四威仪，一切行中，尚无虚假，云何自称，得上人法，譬如穷人妄号帝王，自取诛灭，况复法王，如何妄窃？因地不真，果招纡曲，求佛菩提，如噬脐人，欲谁成就？<BR>　<BR>　　若诸比丘，心如直弦，一切真实，入三摩地，永无魔事。我印是人，成就菩萨无上知觉。如我所说名为佛说，不如此说即波旬说。</FONT></P>
<P><FONT size=3>　　阿难！汝问摄心。我今先说入三摩地修学妙门，求菩萨道要先持此四种律仪，皎如冰霜，自不能生一切枝叶，心三口四，生必无因。</FONT></P>
<P><FONT size=3>　　阿难！如是四事，若不遗失，心尚不缘色香味触，一切魔事，云何发生！</FONT></P>
<P><FONT size=3></FONT> </P>
    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 