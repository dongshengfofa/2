<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,《佛说父母恩重难报经》 《佛说孝子经》' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>《佛说父母恩重难报经》 《佛说孝子经》</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<!--[/diy]-->

<table cellpadding="0" cellspacing="0" class="vwtb"><tr><td id="article_content">&nbsp; 
<P .="TEXT-INDENT: 2em">
<TABLE cellSpacing=40 width="100%" background=http://img.blog.163.com/photo/hRowYOqAmGeUy4dgRqSCFg==/4265753272051079320.jpg border=0>
<TBODY>
<TR>
<TD>
<TABLE cellSpacing=10 borderColorDark=#c7af7b cellPadding=0 width="100%" borderColorLight=#ffffff background=http://img.blog.163.com/photo/vtUwE4zOEzxrohSkxdd6ww==/1772729403324089188.jpg border=1>
<TBODY>
<TR>
<TD>
<TABLE cellSpacing=10 borderColorDark=#c7af7b cellPadding=0 width="100%" borderColorLight=#ffffff background=http://img541.ph.126.net/cZnZkRpsPQeXQjyOCCIfZg==/2602517634667137389.jpg border=1>
<TBODY>
<TR>
<TD>
<TABLE cellSpacing=1 borderColorDark=#c7af7b cellPadding=15 width="100%" bgColor=#ddeedd border=1>
<TBODY>
<TR>
<TD>
<TABLE>
<TBODY>
<TR>
<TD>
<P .="TEXT-INDENT: 2em"></P>
<P .="TEXT-INDENT: 2em">&nbsp;&nbsp;&nbsp;&nbsp;&nbsp;</P></TD></TR></TBODY></TABLE>
<P .="TEXT-INDENT: 2em">&nbsp;&nbsp;</P>
<P><STRONG><FONT color=#800000 size=6></FONT></STRONG>&nbsp;</P>
<P><STRONG><FONT color=#800000 size=6>&nbsp;佛说父母恩重难报经</FONT></STRONG></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>姚秦三藏法师鸠摩罗什奉 诏译</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>如是我闻，一时佛在舍卫国只树给孤独园，与大比丘二千五百人，菩萨摩诃萨三万八千人俱。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>尔时，世尊引领大众，直往南行，忽见路边聚骨一堆。尔时，如来向彼枯骨，五体投地，恭敬礼拜。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>阿难合掌白言：“世尊！如来是三界大师，四生慈父，众人归敬，以何因缘，礼拜枯骨？”</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>佛告阿难：“汝等虽是吾上首弟子，出家日久，知事未广。此一堆枯骨，或是我前世祖先，多生父母。以是因缘，我今礼拜。”</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>佛告阿难：“汝今将此一堆枯骨分做二分，若是男骨，色白且重；若是女骨，色黑且轻。”</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>阿难白言：“世尊，男人在世，衫带鞋帽，装束严好，一望知为男子之身。女人在世，多涂脂粉，或薰兰麝，如是装饰，即得知是女流之身。而今死后，白骨一般，教弟子等，如何认得。”</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>佛告阿难：“若是男子，在世之时，入于伽蓝，听讲经律，礼拜三宝，念佛名号；所以其骨，色白且重。世间女人，短于智力，易溺于情，生男育女，认为天职；每生一孩，赖乳养命，乳由血变，每孩饮母八斛四斗甚多白乳，所以憔悴，骨现黑色，其量亦轻。”</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>阿难闻语，痛割于心，垂泪悲泣，白言：“世尊！母之恩德，云何报答？”</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>佛告阿难：“汝今谛听，我当为汝，分别解说：母胎怀子，凡经十月，甚为辛苦。在母胎时，第一月中，如草上珠，朝不保暮，晨聚将来，午消散去。母怀胎时，第二月中，恰如凝酥。母怀胎时，第三月中，犹如凝血。母怀胎时，第四月中，稍作人形。母怀胎时，第五月中，儿在母腹，生有五胞。何者为五？头为一胞，两肘两膝，各为一胞，共成五胞。母怀胎时，第六月中，儿在母腹，六精齐开，何者为六？眼为一精，耳为二精，鼻为三精，口为四精，舌为五精，意为六精。母怀胎时，第七月中，儿在母腹，生成骨节，三百六十，及生毛乳，八万四千。母怀胎时，第八月中，生出意智，以及九窍。母怀胎时，第九月中，儿在母腹，吸收食物，所出各质，桃梨蒜果，五谷精华。其母身中，生脏向下，熟脏向上，喻如地面，有山耸出，山有三名，一号须弥，二号业山，三号血山。此设喻山，一度崩来，化为一条，母血凝成胎儿食料。母怀胎时，第十月中，孩儿全体一一完成，方乃降生。若是决为孝顺之子，擎拳合掌，安详出生，不损伤母，母无所苦。倘儿决为五逆之子，破损母胎，扯母心肝，踏母跨骨，如千刀搅，又仿佛似万刃攒心。如斯重苦，出生此儿，更分晰言，尚有十恩：</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>第一、 怀胎守护恩；第二、 临产受苦恩；第三、 生子忘忧恩；第四、 咽苦吐甘恩；第五、 回干就湿恩；第六、 哺乳养育恩；第七、 洗濯不净恩；第八、 远行忆念恩；第九、 深加体恤恩；第十、 究竟怜愍恩。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>第一、怀胎守护恩 颂曰</STRONG></FONT></P>
<P .="TEXT-INDENT: 2em"><FONT color=#800000 size=5><STRONG>累劫因缘重，今来托母胎，月逾生五脏，七七六精开。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG>体重如山岳，动止劫风灾，罗衣都不挂，装镜惹尘埃。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>第二、临产受苦恩 颂曰</STRONG></FONT></P>
<P .="TEXT-INDENT: 2em"><FONT color=#800000 size=5><STRONG>怀经十个月，难产将欲临，朝朝如重病，日日似昏沉。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG>难将惶怖述，愁泪满胸襟，含悲告亲族，惟惧死来侵。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>第三、生子忘忧恩 颂曰</STRONG></FONT></P>
<P .="TEXT-INDENT: 2em"><FONT color=#800000 size=5><STRONG>慈母生儿日，五脏总张开，身心俱闷绝，血流似屠羊。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG>生已闻儿健，欢喜倍加常，喜定悲还至，痛苦彻心肠。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>第四、咽苦吐甘恩 颂曰</STRONG></FONT></P>
<P .="TEXT-INDENT: 2em"><FONT color=#800000 size=5><STRONG>父母恩深重，顾怜没失时，吐甘无稍息，咽苦不颦眉。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG>爱重情难忍，恩深复倍悲，但令孩儿饱，慈母不辞饥。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>第五、回干就湿恩 颂曰</STRONG></FONT></P>
<P .="TEXT-INDENT: 2em"><FONT color=#800000 size=5><STRONG>母愿身投湿，将儿移就干，两乳充饥渴，罗袖掩风寒。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG>恩连恒废枕，宠弄才能欢，但令孩儿稳，慈母不求安。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>第六、哺乳养育恩 颂曰</STRONG></FONT></P>
<P .="TEXT-INDENT: 2em"><FONT color=#800000 size=5><STRONG>慈母像大地，严父配于天，覆载恩同等，父娘恩亦然。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG>不憎无怒目，不嫌手足挛，诞腹亲生子，终日惜兼怜。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>第七、洗涤不净恩 颂曰</STRONG></FONT></P>
<P .="TEXT-INDENT: 2em"><FONT color=#800000 size=5><STRONG>本是芙蓉质，精神健且丰，眉分新柳碧，脸色夺莲红。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG>恩深摧玉貌，洗濯损盘龙，只为怜男女，慈母改颜容。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>第八、远行忆念恩 颂曰</STRONG></FONT></P>
<P .="TEXT-INDENT: 2em"><FONT color=#800000 size=5><STRONG>死别诚难忍，生离实亦伤，子出关山外，母忆在他乡。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG>日夜心相随，流泪数千行，如猿泣爱子，寸寸断肝肠。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>第九、深加体恤恩 颂曰</STRONG></FONT></P>
<P .="TEXT-INDENT: 2em"><FONT color=#800000 size=5><STRONG>父母恩情重，恩深报实难，子苦愿代受，儿劳母不安。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG>闻道远行去，怜儿夜卧寒，男女暂辛苦，长使母心酸。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>第十、究竟怜愍恩 颂曰</STRONG></FONT></P>
<P .="TEXT-INDENT: 2em"><FONT color=#800000 size=5><STRONG>父母恩深重，恩怜无歇时，起坐心相逐，近遥意与随。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG>母年一百岁，长忧八十儿，欲知恩爱断，命尽始分离。”</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>佛告阿难：“我观众生，虽绍人品，心行愚蒙，不思爹娘，有大恩德，不生恭敬，忘恩背义，无有仁慈，不孝不顺。阿娘怀子，十月之中，起坐不安，如擎重担，饮食不下，如长病人。月满生时，受诸痛苦，须臾产出，恐已无常，如杀猪羊，血流遍地。受如是苦，生得儿身，咽苦吐甘，抱持养育，洗濯不净，不惮劬劳，忍寒忍热，不辞辛苦，干处儿卧，湿处母眠。三年之中，饮母白血，婴孩童子，乃至成年，教导礼义，婚嫁营谋，备求资业，携荷艰辛，勤苦百倍，不言恩惠。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>男女有病，父母惊忧，忧极生病，视同常事。子若病除，母病方愈。如斯养育，愿早成人。及其长成，反为不孝。尊亲与言，不知顺从，应对无礼，恶眼相视。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>欺凌伯叔，打骂兄弟，毁辱亲情，无有礼义。虽曾从学，不遵范训，父母教令，多不依从，兄弟共言，每相违戾。出入来往，不启尊堂，言行高傲，擅意为事。父母训罚，伯叔语非，童幼怜愍，尊人遮护，渐渐成长，狠戾不调，不伏亏违，反生嗔恨。弃诸亲友，朋附恶人，习久成性，认非为是。或被人诱，逃往他乡，违背爹娘，离家别眷。或因经纪，或为政行，荏苒因循，便为婚娶，由斯留碍，久不还家。或在他乡，不能谨慎，被人谋害，横事钩牵，枉被刑责，牢狱枷锁。或遭病患，厄难萦缠，囚苦饥羸，无人看待，被人嫌贱，委弃街衢。因此命终，无人救治，膨胀烂坏，日暴风吹，白骨飘零。寄他乡土，便与亲族，欢会长乖，违背慈恩，不知二老，永怀忧念，或因啼泣，眼暗目盲；或因悲哀，气咽成病；或缘忆子，衰变死亡，作鬼抱魂，不曾割舍。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>或复闻子，不崇学业，朋逐异端，无赖粗顽，好习无益，斗打窃盗，触犯乡闾，饮酒樗蒲，奸非过失，带累兄弟，恼乱爹娘，晨去暮还，不问尊亲，动止寒温，晦朔朝暮，永乖扶侍，安床荐枕，并不知闻，参问起居，从此间断，父母年迈，形貌衰羸，羞耻见人，忍受欺抑。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>或有父孤母寡，独守空堂，犹若客人，寄居他舍，寒冻饥渴，曾不知闻。昼夜常啼，自嗟自叹，应奉甘旨，供养尊亲。若辈妄人，了无是事，每作羞惭，畏人怪笑。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>或持财食，供养妻儿，忘厥疲劳，无避羞耻；妻妾约束，每事依从，尊长嗔呵，全无畏惧。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>或复是女，适配他人，未嫁之时，咸皆孝顺；婚嫁已讫，不孝遂增。父母微嗔，即生怨恨；夫婿打骂，忍受甘心，异姓他宗，情深眷重，自家骨肉，却以为疏。或随夫婿，外郡他乡，离别爹娘，无心恋慕，断绝消息，音信不通，遂使爹娘，悬肠挂肚，刻不能安，宛若倒悬，每思见面，如渴思浆，慈念后人，无有休息。</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>父母恩德，无量无边，不孝之愆，卒难陈报。”</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>尔时，大众闻佛所说父母重恩，举身投地，捶胸自扑，身毛孔中，悉皆流血，闷绝躄地，良久乃苏，高声唱言：“苦哉，苦哉！痛哉，痛哉！我等今者深是罪人，从来未觉，冥若夜游，今悟知非，心胆俱碎，惟愿世尊哀愍救援，云何报得父母深恩？”</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>尔时，如来即以八种深重梵音，告诸大众：“汝等当知，我今为汝分别解说：假使有人，左肩担父，右肩担母，研皮至骨，穿骨至髓，绕须弥山，经百千劫，血流决踝，犹不能报父母深恩；假使有人，遭饥馑劫，为于爹娘，尽其己身，脔割碎坏，犹如微尘，经百千劫，犹不能报父母深恩；假使有人，为于爹娘，手执利刀，剜其眼睛，献于如来，经百千劫，犹不能报父母深恩；假使有人，为于爹娘，亦以利刀，割其心肝，血流遍地，不辞痛苦，经百千劫，犹不能报父母深恩；假使有人，为于爹娘，百千刀戟，一时刺身，于自身中，左右出入，经百千劫，犹不能报父母深恩；假使有人，为于爹娘，打骨出髓，经百千劫，犹不能报父母深恩；假使有人，为于爹娘，吞热铁丸，经百千劫，遍身焦烂，犹不能报父母深恩。”</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>尔时，大众闻佛所说父母恩德，垂泪悲泣，痛割于心，谛思无计，同发声言，深生惭愧，共白佛言：“世尊！我等今者深是罪人，云何报得父母深恩？”</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>佛告弟子：“欲得报恩，为于父母书写此经，为于父母读诵此经，为于父母忏悔罪愆，，为于父母供养三宝，为于父母受持斋戒，为于父母布施修福，若能如是，则得名为孝顺之子；不做此行，是地狱人。”</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>佛告阿难：“不孝之人，身坏命终，堕于阿鼻无间地狱。此大地狱，纵广八万由旬，四面铁城，周围罗网。其地亦铁，盛火洞然，猛烈火烧，雷奔电烁。烊铜铁汁，浇灌罪人，铜狗铁蛇，恒吐烟火，焚烧煮炙，脂膏焦燃，苦痛哀哉，难堪难忍，钩竿枪槊，铁锵铁串，铁槌铁戟，剑树刀轮，如雨如云，空中而下，或斩或刺，苦罚罪人，历劫受殃，无时暂歇，又令更入余诸地狱，头戴火盆，铁车碾身，纵横驶过，肠肚分裂，骨肉焦烂，一日之中，千生万死。受如是苦，皆因前身五逆不孝，故获斯罪。”</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>尔时，大众闻佛所说父母恩德，垂泪悲泣，告于如来：“我等今者，云何报得父母深恩？”</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>佛告弟子：“欲得报恩，为于父母造此经典，是真报得父母恩也。能造一卷，得见一佛；能造十卷，得见十佛；能造百卷，得见百佛；能造千卷，得见千佛；能造万卷，得见万佛。是等善人，造经力故，是诸佛等，常来慈护，立使其人，生身父母，得生天上，受诸快乐，离地狱苦。”</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>尔时，阿难及诸大众、阿修罗、迦楼罗、紧那罗、摩侯罗伽、人、非人等、天、龙、夜叉、乾闼婆、及诸小王，转轮圣王，是诸大众闻佛所言，身毛皆竖，悲泣哽咽，不能自裁，各发愿言：我等从今尽未来际，宁碎此身犹如微尘，经百千劫，誓不违于如来圣教；宁以铁钩拔出其舌，长有由旬，铁犁耕之，血流成河，经百千劫，誓不违于如来圣教；宁以百千刀轮，于自身中，自由出入，誓不违于如来圣教；宁以铁网周匝缠身，经百千劫，誓不违于如来圣教；宁以剉碓斩碎其身，百千万段，皮肉筋骨悉皆零落，经百千劫，终不违于如来圣教。”</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>尔时，阿难从于坐中安详而起，白佛言：“世尊，此经当何名之？云何奉持？”</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>佛告阿难：“此经名为父母恩重难报经，以是名字，汝当奉持！”</STRONG></FONT></P>
<P .="TEXT-INDENT: 2em"><FONT color=#800000 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=5><STRONG>尔时，大众、天人、阿修罗等，闻佛所说，皆大欢喜，信受奉行，作礼而退。</STRONG></FONT></P><FONT color=#800000 size=5><STRONG><FONT color=#800000 size=4><STRONG>
<P .="TEXT-INDENT: 2em"></P></STRONG></FONT>
<P .="TEXT-INDENT: 2em"><FONT color=#800000 size=4><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#800000 size=4><STRONG>随喜恭请&nbsp;&nbsp; </STRONG></FONT></P>
<P .="TEXT-INDENT: 2em"><STRONG><FONT size=4><FONT color=#800000>本图文转载转载般若导读</FONT></FONT></STRONG></P>
<P .="TEXT-INDENT: 2em"><FONT color=#800000 size=4><STRONG>音图框引用网络</STRONG></FONT></P></STRONG></FONT>
<P .="TEXT-INDENT: 2em"><FONT color=#800000 size=4><STRONG></STRONG></FONT>&nbsp;</P></TD></TR></TBODY></TABLE></TD></TR></TBODY></TABLE></TD></TR></TBODY></TABLE></TD></TR></TBODY></TABLE></P>


<P .="TEXT-INDENT: 2em"><BR>&nbsp;</P>
<P .="TEXT-INDENT: 2em"><BR>
<TABLE title=卓卓 cellSpacing=50 width="100%" background=http://tw0305.com.ne.kr/img/sh/h36.bmp border=0>
<TBODY>
<TR>
<TD>
<TABLE cellSpacing=11 borderColorDark=#1e2326 width="100%" borderColorLight=#c5b6a6 background=http://img.blog.163.com/photo/y_RDDVU4_S2DnX47PCKYlw==/428686389530331620.jpg border=1>
<TBODY>
<TR>
<TD>
<TABLE cellSpacing=2 borderColorDark=#1e2326 cellPadding=0 width="100%" borderColorLight=#c5b6a6 background=http://tw0305.com.ne.kr/img/sh/h36.bmp border=1>
<TBODY>
<TR>
<TD>
<TABLE cellSpacing=5 width="100%" background=http://www.amorperdonypaz.com/165fdoluz2.jpg border=0>
<TBODY>
<TR>
<TD>
<P .="TEXT-INDENT: 2em"></P>
<P .="TEXT-INDENT: 2em">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT color=#993300 size=5><STRONG>&nbsp;&nbsp;《佛说孝子经》</STRONG></FONT></P>
<P><FONT color=#993300 size=5><STRONG>佛问诸沙门：“亲之生子，怀之十月，身为重病。临生之日，母危父怖，其情难言。既生之后，推燥卧湿；精诚之至，血化为乳；摩拭澡浴，衣食教诏；礼赂师友，奉贡君长。子颜和悦，亲亦欣豫；子设惨戚，亲心焦枯。出门爱念，入则存之；心怀惕惕，惧其不善。亲恩若此，何以报之？”诸沙门对曰：“唯当尽礼，慈心供养，以赛亲恩！”</STRONG></FONT></P>
<P><FONT color=#993300 size=5><STRONG>世尊又曰：“子之养亲，甘露百味以恣其口，天乐众音以娱其耳，名衣上服光耀其身，两肩荷负周流四海，讫子年命以赛养恩，可谓孝乎？”诸沙门曰：“唯孝之大，莫尚乎兹！”世尊告曰：“未为孝矣！若亲顽闇，不奉三尊；凶虐残戾，滥窃非理；淫外色，伪辞非道；酖愐荒乱，违背正真。凶孽若斯，子当极谏，以启悟之。若犹瞢瞢未悟，即为开化，牵譬引类，示王者之牢狱、诸囚之刑戮，曰：“斯为不轨！身被众毒，自招殒命；命终神去，系于太山；汤火万毒，独呼无救。由彼履恶，遭斯重殃矣！”设复未移，悲泣啼号，绝不饮食。亲虽不明，必以恩爱之，痛惧子死矣！犹当强忍，伏心崇道。若亲迁志，奉佛五戒：仁恻不杀、清让不盗、贞洁不淫、守信不欺、孝顺不醉者，宗门之内，即亲慈子孝，夫正妇贞，九族和睦，仆使顺从，润泽远被，含血受恩；十方诸佛、天、龙、鬼神、有道之君、忠平之臣、黎庶万姓无不敬爱，祐而安之。虽有颠倒之政、佞嬖之辅、凶儿妖妇、千邪万怪，无如已何。于是二亲处世常安，寿终魂灵往生天上，诸佛共会，得闻法言，获道度世，长与苦别。”</STRONG></FONT></P>
<P><FONT color=#993300 size=5><STRONG>佛告诸沙门：“睹世无孝，唯斯为孝耳！能令亲去恶为善，奉持五戒，执三自归，朝奉而暮终者，恩重于亲乳哺之养、无量之惠。若不能以三尊之至化其亲者，虽为孝养，犹为不孝！无以孽妻，远贤不亲，女情多欲，好色无倦，违孝杀亲，国政荒乱，万民流亡。本志惠施，礼式自捡；软心祟仁，蒸蒸进德；潜意寂寞，学志睿达；名动诸天，明齐贤者。自秽妻聚，惑志女色，荒迷于欲，妖蛊姿态，其变万端。薄智之夫、浅见之士，睹其如此，不觉微渐，遂回志没身，从彼妖媚、邪巧之辞，或危亲杀君，吝色情荡，忿嫉怠慢，散心盲冥，等行鸟兽，自古世来无不由之杀身灭宗。是以沙门独而不双，清洁其志，以道是务，奉斯明戒。为君即保四海，为臣即忠。以仁养民，即父法明、子孝慈，夫信、妇贞。优婆塞、优婆夷执行如是，世世逢佛，见法得道。”佛说如是，弟子欢喜。</STRONG></FONT></P>
<P><FONT color=#993300 size=5><STRONG>&nbsp;</P></STRONG></FONT>
<P .="TEXT-INDENT: 2em"><FONT color=#993300 size=5><STRONG></STRONG></FONT></P>
<P .="TEXT-INDENT: 2em"><FONT color=#993300 size=5><STRONG>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;</STRONG></FONT></P>
<P .="TEXT-INDENT: 2em"><FONT color=#993300 size=5><STRONG></STRONG></FONT>&nbsp;</P>
<P .="TEXT-INDENT: 2em"><FONT color=#993300 size=4><STRONG>随喜恭请&nbsp;&nbsp; </STRONG></FONT></P>
<P .="TEXT-INDENT: 2em"><STRONG><FONT color=#993300><FONT size=4>本图文转载佛弟子文库</FONT></FONT></STRONG></P>
<P .="TEXT-INDENT: 2em"><FONT color=#993300 size=4><STRONG>音图框引用网络</STRONG></FONT></P>
<P .="TEXT-INDENT: 2em"><STRONG><FONT color=#993300 size=4></FONT></STRONG>&nbsp;</P>
<P .="TEXT-INDENT: 2em"><STRONG><FONT color=#993300 size=4></FONT></STRONG>&nbsp;</P></TD></TR></TBODY></TABLE></TD></TR></TBODY></TABLE></TD></TR></TBODY></TABLE></TD></TR></TBODY></TABLE></P></td></tr></table>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 