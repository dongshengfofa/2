<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,念佛人在十大碍行中修行' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>念佛人在十大碍行中修行</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     <p class="MsoNormal" style="margin: 0cm 0cm 0pt">&nbsp;</p>
<p class="MsoNormal" style="margin: 0cm 0cm 0pt"><span style="font-size: 16px"><span lang="EN-US"><o:p></o:p></span></span></p>
<p class="MsoNormal" style="margin: 0cm 0cm 0pt"><span style="font-size: 16px">&nbsp;</span></p>
<p class="MsoNormal" style="margin: 0cm 0cm 0pt">&nbsp;</p>
<p class="MsoNormal" style="margin: 0cm 0cm 0pt">&nbsp;</p>
<p class="MsoNormal" style="margin: 0cm 0cm 0pt"><span style="font-size: 16px"><span lang="EN-US"><o:p></o:p></span></span></p>
<p class="MsoNormal" style="margin: 0cm 0cm 0pt"><span style="font-size: 16px"><span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">　　元妙叶禅师《宝王三味念佛直指》云：详夫一心平等，体性无亏。虽缠绵于业识之中，靡不有出尘之志。方欲究道，魔境先彰。一事亏心，万善俱失，成小败广，得者还稀。况乎物欲交倾，死生迁变，递相仿效。易地皆然。使如来三大阿僧祇劫不惜生命所得法门，因兹障碍，退其心故，一旦在我而灭，可不痛伤。既为释迦之子，不以力争，坐令法界群有，永失慧目，甚于割切身肉也。今依佛经立十种大碍之行，名十不求行。</span></span></p>
<p class="MsoNormal" style="margin: 0cm 0cm 0pt">&nbsp;</p>
<p class="MsoNormal" style="margin: 0cm 0cm 0pt"><span style="font-size: 16px"><span lang="EN-US">　 </span></span><span lang="EN-US"><font size="3"><o:p></o:p></font></span></p>
<p class="MsoNormal" style="margin: 0cm 0cm 0pt"><span style="font-size: 16px"><span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">　　下十段每段第一句标起。第二句反明病根。第三句详列病症。第四句出正义。第五句显力用。</span></span></p>
<p class="MsoNormal" style="margin: 0cm 0cm 0pt"><span style="font-size: 16px"><span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">　　　</span></span></p>
<p class="MsoNormal" style="margin: 0cm 0cm 0pt"><span style="font-size: 16px">&nbsp;</span></p>
<p class="MsoNormal" style="margin: 0cm 0cm 0pt"><span style="font-size: 16px"><font color="#2020ce"><span lang="EN-US">　　</span><span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">一、念身不求无病。身无病则贪欲乃生。贪欲生必破戒退道。知病性空不能恼。以病苦为良药。</span></font></span></p>
<p class="MsoNormal" style="margin: 0cm 0cm 0pt"><span style="font-size: 16px">&nbsp;</span></p>
<p class="MsoNormal" style="margin: 0cm 0cm 0pt"><span style="font-size: 16px"><font color="#2020ce"><span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">　　</span><span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">二、处世不求无难。世无难则娇奢必起。娇奢起必欺压一切。体难本妄难亦奚伤。以患难为解脱。</span></font></span></p>
<p class="MsoNormal" style="margin: 0cm 0cm 0pt"><span style="font-size: 16px">&nbsp;</span></p>
<p class="MsoNormal" style="margin: 0cm 0cm 0pt"><span style="font-size: 16px"><font color="#2020ce"><span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">　　</span><span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">三、究心不求无障。心无障则所学等。学等必未得谓得。解障无根障既自寂。以障碍为逍遥。</span></font></span></p>
<p class="MsoNormal" style="margin: 0cm 0cm 0pt"><span style="font-size: 16px">&nbsp;</span></p>
<p class="MsoNormal" style="margin: 0cm 0cm 0pt"><span style="font-size: 16px"><font color="#2020ce"><span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">　　</span><span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">四、立行不求无魔。行无魔则誓愿不坚。愿不坚必未证谓证。究魔无根魔何能娆。以群魔为法侣。</span></font></span></p>
<p class="MsoNormal" style="margin: 0cm 0cm 0pt"><span style="font-size: 16px">&nbsp;</span></p>
<p class="MsoNormal" style="margin: 0cm 0cm 0pt"><span style="font-size: 16px"><font color="#2020ce"><span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">　　</span><span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">五、谋事不求易成。事易成则志存轻慢。志轻慢必称我有能。成事随业事不由能。以事难为安乐。</span></font></span></p>
<p class="MsoNormal" style="margin: 0cm 0cm 0pt"><span style="font-size: 16px">&nbsp;</span></p>
<p class="MsoNormal" style="margin: 0cm 0cm 0pt"><span style="font-size: 16px"><font color="#2020ce"><span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">　　</span><span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">六、交情不求益我。情益我则亏失道义。亏道义必见人之非。察情有因情乃依缘。以弊交为资粮。</span></font></span></p>
<p class="MsoNormal" style="margin: 0cm 0cm 0pt"><span style="font-size: 16px">&nbsp;</span></p>
<p class="MsoNormal" style="margin: 0cm 0cm 0pt"><span style="font-size: 16px"><font color="#2020ce"><span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">　　</span><span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">七、于人不求顺适。人顺适则内必自矜。内自矜必执我之是。悟人处世人但酬报。以逆人为园林。</span></font></span></p>
<p class="MsoNormal" style="margin: 0cm 0cm 0pt"><span style="font-size: 16px">&nbsp;</span></p>
<p class="MsoNormal" style="margin: 0cm 0cm 0pt"><span style="font-size: 16px"><font color="#2020ce"><span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">　　</span><span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">八、施德不望求报。德望报则意有所图。意有图必华名欲扬。明德无性德亦非实。以市德为弃屣。</span> </font></span></p>
<p class="MsoNormal" style="margin: 0cm 0cm 0pt"><span style="font-size: 16px">&nbsp;</span></p>
<p class="MsoNormal" style="margin: 0cm 0cm 0pt"><span style="font-size: 16px"><font color="#2020ce">　　<span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">九、见利不求沾分。利沾分则痴心必动。痴心动必恶利毁己。世利本空利莫妄求。以疏利为富贵。</span></font></span></p>
<p class="MsoNormal" style="margin: 0cm 0cm 0pt"><span style="font-size: 16px">&nbsp;</span></p>
<p class="MsoNormal" style="margin: 0cm 0cm 0pt"><span style="font-size: 16px"><font color="#2020ce"><span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">　　</span><span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">十、被抑不求申明。抑申明则人我未忘。存人我心怨恨滋生。忍抑为谦抑我何伤。以受抑为行门。</span></font></span></p>
<p class="MsoNormal" style="margin: 0cm 0cm 0pt">&nbsp;</p>
<p class="MsoNormal" style="margin: 0cm 0cm 0pt">&nbsp;</p>
<p class="MsoNormal" style="margin: 0cm 0cm 0pt"><span style="font-size: 16px"><span lang="EN-US"><font color="#2020ce"><o:p></o:p></font></span></span></p>
<p class="MsoNormal" style="margin: 0cm 0cm 0pt"><span style="font-size: 16px"><span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">　　此十摄一切碍。惟上智堪任。中下之人不敢希冀。若照察觉悟，省身体道，持之不失，则能入诸魔界，不为群魔沮伤。循诸色声，不为色声惑乱。乃至憎爱利名之场。人我得失之场。我心先居碍中。彼碍岂能为碍！碍若无碍，道行可以直进。</span></span></p>
<p class="MsoNormal" style="margin: 0cm 0cm 0pt">&nbsp;</p>
<p class="MsoNormal" style="margin: 0cm 0cm 0pt"><span style="font-size: 16px">&nbsp;</span></p>
<p class="MsoNormal" style="margin: 0cm 0cm 0pt"><span style="font-size: 16px"><span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">　　明藕益大师十大碍行跋云：佛祖圣贤未有不以逆境为大炉鞴者。佛四圣谛，苦谛居初。又称八苦为八师。苟稍存喜顺恶逆之情，终与夏草同腐而已，安能如松柏之亭亭霜雪间哉。美玉不琢不成器，顽金不煅不致情，钟不击不鸣，刀不磨不利。岂有天生弥勒，自然释迦。欲为圣贤佛祖，必受恶骂如饮甘露，遇横逆如获至宝，方名素患难，行乎患难。方可于秽土净土因。方如莲出污泥，超登不退。倘无事则驾言念佛，求生净土。一遇不如意，辄悔愠咨嗟。吾恐三昧不成，生西未保。须于此十大碍行一一自验。果于病时难时，乃至被抑时，唯增念佛心，明苦空观，不怨不尤，庶莲花日滋，可称三昧宝王矣。</span></span></p>
<p class="MsoNormal" style="margin: 0cm 0cm 0pt">&nbsp;</p>
<p class="MsoNormal" style="margin: 0cm 0cm 0pt"><span style="font-size: 16px"><span lang="EN-US"><o:p></o:p></span></span></p>
<p class="MsoNormal" style="margin: 0cm 0cm 0pt"><span style="font-size: 16px"><span lang="EN-US">　　(</span><span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">摘自《印光大师法语》第</span><span lang="EN-US">24-27</span><span style="font-family: 宋体; mso-ascii-font-family: 'times new roman'; mso-hansi-font-family: 'times new roman'">页</span><span lang="EN-US">)</span></span></p>
<p class="MsoNormal" style="margin: 0cm 0cm 0pt">&nbsp;</p>
<p class="MsoNormal" style="margin: 0cm 0cm 0pt"><span lang="EN-US"><font size="3"><o:p></o:p></font></span></p>
<p class="MsoNormal" style="margin: 0cm 0cm 0pt"><span lang="EN-US"><font size="3"><o:p></o:p></font></span></p>
<p class="MsoNormal" style="margin: 0cm 0cm 0pt"><span lang="EN-US"><font size="3"><o:p></o:p></font></span></p>

    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 