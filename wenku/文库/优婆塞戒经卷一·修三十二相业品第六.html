<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,优婆塞戒经卷一·修三十二相业品第六' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>优婆塞戒经卷一·修三十二相业品第六</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     <P> </P>
<P>　　善生言：“世尊，如佛所说，菩萨身力，何时成就？”</P>
<P>　　佛言：“善男子，初修三十二相业时。”</P>
<P>　　“善男子，菩萨修集如是业时，得名菩萨，兼得二定：一菩提定，二者有定。复得二定：一者知宿命定。二者生正法因定。”</P>
<P>　　“善男子，菩萨从修三十二相业，乃至得阿耨多罗三藐三菩提，于其中间，多闻无厌。菩萨摩诃萨修一一相，以百福德而围绕，修心五十，具心五十，是则名为百种福德。”</P>
<P>　　“善男子，一切世间所有福德，不及如来一毛功德；如来一切毛孔功德，不如一好功德；聚合八十种好功德，不及一相功德；一切相功德，不如白毫相功德；白毫相功德，复不得及无见顶相。”</P>
<P>　　“善男子，菩萨常于无量劫中，为诸众生作大利益，至心勤作一切善业，是故如来成就具足无量功德。是三十二相，即是大悲之果报也。转轮圣王虽有是相，相不明了具足成就。是相业体，即身口意业。修是业时，非于天中，北郁单越，唯在三方，男子之身，非女人身也。菩萨摩诃萨修是业已，名为满三阿僧祗劫，次第获得阿耨多罗三藐三菩提。”</P>
<P>　　“善男子，我于往昔宝顶佛所，满足第一阿僧祗劫；然灯佛所满足第二阿僧祗劫；迦叶佛所满足第三阿僧祗劫。”</P>
<P>　　“善男子，我于往昔，释迦牟尼佛所，始发阿耨多罗三藐三菩提心。发是心已，供养无量恒沙诸佛，种诸善根，修道、持戒、精进、多闻。善男子，菩萨摩诃萨修是三十二相业已，了了自知，定得阿耨多罗三藐三菩提，如观掌中庵摩勒果。其业虽定，修时次第，不必定也。”</P>
<P>　　“或有人言，如来先得牛王眼相。何以故？为菩萨时，于无量世，乐以善眼，和视众生，是故先得牛王眼相，次得余相。”</P>
<P>　　“或有说言，如来先得八梵音相，余次第得。何以故？为菩萨时，于无量世，恒以软语、先语、实语，教化众生，是故先得八梵音相。”</P>
<P>　　“或有说言，如来先得无见顶相，余次第得。何以故？为菩萨时，于无量世，供养师长、诸佛菩萨，顶头礼拜，破骄慢故，是故先得无见顶相。”</P>
<P>　　“或有说言，如来先得白毫毛相，余次第得。何以故？为菩萨时，于无量世，不诳一切诸众生故，是故先得眉间毫相。善男子，除佛世尊，余无能说如是相业。”</P>
<P>　　“善男子：或复有人次第说言，如来先得足下平相，余次第得。何以故？为菩萨时，于无量世，布施、持戒、修集道时，其心不动，是故先得足下平相。”</P>
<P>　　“得是相已，次第获得足下轮相。何以故？为菩萨时，于无量世，供养父母、师长、善友，如法拥护一切众生，是故次得手足轮相。”</P>
<P>　　“得是相已，次第获得纤长指相。何以故？为菩萨时，至心受持第一、第四优婆塞戒，是故次得纤长指相、足跟长相。”</P>
<P>　　“得是相已，次第获得身臃满相。何以故？为菩萨时，善受师长、父母、善友所教敕故，是故次得身臃满相。”</P>
<P>　　“得是相已，次得手足合网缦相。何以故？为菩萨时，以四摄法，摄众生故，是故次得手足网缦相。”</P>
<P>　　“得是相已，次第或得手足柔软、胜余身相。何以故？为菩萨时，于无量世以手摩洗师长、父母身，除去垢秽，香油涂之，是故次得手足软相。”</P>
<P>　　“得是相已，次得身毛上向靡相。何以故？为菩萨时，于无量世，常化众生，令修施、戒、一切善法，是故次得毛上靡相。”</P>
<P>　　“得是相已，次第获得鹿王[瑞("月"旁)]相。何以故。为菩萨时，至心听法、至心说法，为坏生死诸过咎故，是故次得鹿王[瑞("月"旁)]相。”</P>
<P>　　“得是相已，次第获得身方圆相，如尼拘陀树王。何以故？为菩萨时，于无量世，常施一切众生病药，是故次得身方圆相。”</P>
<P>　　“得是相已，次第获得手过膝相。何以故？为菩萨时，终不欺诳一切圣贤、父母、师长、善友、知识，是故次得手过膝相。”</P>
<P>　　“得是相已，次得象王、马王藏相。何以故？为菩萨时，于无量世，见怖畏者，能为救护，心生惭愧，不说他过，善覆人罪，是故次得象马相藏。”</P>
<P>　　“得是相已，次得软身，一一孔中，一毛生相。何以故？为菩萨时，于无量世，亲近智者，乐闻、乐论，闻已乐修，乐治道路，除去棘刺，是故次得皮肤柔软，一一孔中，一毛生相。”</P>
<P>　　“得是相已，次第或得身金色相。何以故？为菩萨时，于无量世，常施众生房舍、卧具、饮食、灯明，是故次得金色身相。”</P>
<P>　　“得是相已，次第获得七处满相。何以故？为菩萨时，于无量世，可嗔之处，不生嗔心；乐施众生，随意所须，是故次得七处满相。”</P>
<P>　　“得是相已，次第获得缺骨满相。何以故？为菩萨时，于无量世，善能分别善不善相，言无错谬，不说无义；可受之法，口常宣说；不可受者，不妄宣传，是故次得缺骨满相。”</P>
<P>　　“得是相已，次得二相：一者上身，二者颊车，皆如狮子。何以故？为菩萨时，于无量世，自无两舌，教他不为。是故次得如是二相。”</P>
<P>　　“得是相已，次得三相：一四十齿，二白净相，三齐密相。何以故？为菩萨时，于无量世，以十善法，教化众生，众生受已，心生欢喜，常乐称扬他人功德，是故次得如是三相。”</P>
<P>　　“得是相已，次第获得四牙白相。何以故？为菩萨时，于无量世，修欲界慈，乐思善法，是故次得四牙白相。”</P>
<P>　　“得是相已，次得味中最上味相。何以故？为菩萨时，于无量世，不待求己，然后方施，是故次得味上味相。”</P>
<P>　　“得是相已，次得二相：一者肉髻，二广长舌。何以故？为菩萨时，于无量世，至心受持十善法教，兼化众生，是故次得如是二相。”</P>
<P>　　“得是相已，次得梵音相。何以故？为菩萨时，于无量世，自不恶口，教他不为，是故次得梵音声相。”</P>
<P>　　“得是相已，次得牛王绀色目相。何以故？为菩萨时，于无量世，等以慈善，视怨亲故，是故次得牛王目相。”</P>
<P>　　“得是相已，次得白毫相。何以故？为菩萨时，于无量世，宣说正法，实法不虚，是故次得白毫光相。”</P>
<P>　　“得是相已，次得无见顶相。何以故？为菩萨时，于无量世，头顶礼拜一切圣贤、师长、父母，尊重赞叹，恭敬供养，是故获得无见顶相。”</P>
<P>　　“善男子，菩萨二种：一者在家，二者出家。出家菩萨，修如是业是不为难，在家菩萨，修是业者，是乃为难。何以故？在家之人，多恶因缘所缠绕故。”</P>
<P><BR> </P>
    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 