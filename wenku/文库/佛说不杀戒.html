<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,佛说不杀戒' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>佛说不杀戒</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     <P><FONT size=3></FONT> </P>
<P><BR><FONT size=3>　　佛告舍利弗　汝今应当知<BR>　　一切受生者　无不爱身命<BR>　　是故应行施　普慈等众生<BR>　　视众如眼目　是名不杀戒<BR>　　过去来今佛　一切智所说<BR>　　恕己可为喻　勿杀勿行杖<BR>　　若见杀生者　如刀刺其心</FONT></P>
<P><FONT size=3>　　普视众生己无异　持是不杀生天上<BR>　　常值诸佛菩萨众　所以受持不杀戒<BR>　　为施一切无畏故　命终生于忉利天<BR>　　象马玉女相娱乐　梵天摩尼琉璃殿<BR>　　色如白银黄金花　常坐七宝妙座上<BR>　　金几宝器七宝花　无量天女作伎乐<BR>　　捧足举宫游虚空　头戴宝冠坐正殿<BR>　　舍除贪淫入正受　值遇诸佛说四谛<BR>　　悟解疾得须陀洹　或有踊跃发大心<BR>　　未来当成菩提道　亦生兜率焰摩陀<BR>　　首陀会天阿祇多　梵辅富楼光遍净<BR>　　上至阿迦腻吒天　往反游戏诸天园<BR>　　与大慈悲菩萨俱　坐卧进止同甘饍<BR>　　昼夜六时常听法　弥勒天王常为说<BR>　　不退转行大法轮　未来必当见弥勒<BR>　　降魔成佛转法轮　于彼佛法得出家<BR>　　复见贤劫千如来　毗楼至佛为授记<BR>　　阿耨多罗三菩提　是名不杀最胜果<BR>　　亦名慈悲梵行本　一切诸佛之所说<BR>　　一切诸佛之所行</FONT></P>
<P><FONT size=3>　　一切爱眼目　爱子亦复尔　<BR>　　爱寿命无极　是故不杀生<BR>　　名为梵行最　不杀无杀想<BR>　　亦为啖于肉　见杀者如贼<BR>　　必知堕地狱　啖肉者多病<BR>　　断命自庄严　当行大慈心<BR>　　奉持不杀戒　必成菩提道<BR>　　<BR>　　告舍利弗。汝今当知。杀生之业当知极重。我昔与汝游巴连弗邑。彼大城中有长者女。名提婆跋提。生一男儿端正无双。如红莲花天女无比。<BR>　　母甚怜念抱至我所。而白我言。世尊。我儿可爱如天童子。我爱此儿过于我身百千万倍。<BR>　　我时告言。善女当知。一切凡夫自爱寿命。如海吞流终无厌足。汝今云何自言爱子。以何为证。<BR>　　时女白言。世尊。我爱此子。设使火起。焚烧我身。终不放舍。</FONT></P>
<P><FONT size=3>　　尔时世尊。为化彼女。以神通力作四夜叉。各擎火山从四面至。火在远时。女自以身及随身服。障蔽此子。火渐渐近。举手覆面以儿遮火。</FONT></P>
<P><FONT size=3>　　佛告善女。汝言爱子。云何持子障火自救。<BR>　　时彼女人白言。世尊。唯愿救我。不惜此子。<BR>　　佛摄神力。母子清凉。即发无上。正真道心。</FONT></P>
<P><FONT size=3>　　佛告女人。汝爱自身及爱汝子。云何自杀及教他杀。当知杀生受大恶报。必定当堕极剧苦处阿鼻地狱。系属法律阎罗王所。</FONT></P>
<P><FONT size=3>　　何等名为极重法律。彼阎罗王昼夜六时。说杀生报有十恶业。</FONT></P>
<P><FONT size=3>　　一者。杀生之业恒生刀山焰炽地狱。刀轮割截节节支解。作八万四千段。一日一夜六十亿生六十亿死。时阎罗王呵责罪人。汝乐杀生今受此苦。是事乐不。汝今复当百千万劫偿他人债。终不可尽。</FONT></P>
<P><FONT size=3>　　二者。杀生之业必定当生剑林地狱。有八万四千剑树。各高八万四千由旬。一一树生八万四千剑枝。一一枝生八万四千剑花。一一花生八万四千剑果。</FONT></P>
<P><FONT size=3>　　此杀生人寻剑树上。心遍一切诸剑树头。其余支节遍于剑林。一一节遍八万四千剑枝。削骨彻髓。剑花剑果无不周遍。身体碎坏如葶苈子。一日一夜八万四千生。八万四千死。杀生之业其事如是。<BR>　　时阎罗王呵责罪人。汝乐杀生今受此苦。是事乐不。汝今复当百千万劫偿他人债。终不可尽。</FONT></P>
<P><FONT size=3>　　三者。杀生之业生锥汤地狱。百千万沸肉尽出骨。置铜柱上自然还活。百千棘刺化为铁刀。自割肉食还落汤中。一日一夜八万四千生。八万四千死。<BR>　　时阎罗王呵责罪人。汝乐杀生今受此苦。是事乐不。汝今复当百千万劫偿他人债。终不可尽。</FONT></P>
<P><FONT size=3>　　四者。杀生之业生铁床地狱。有一铁床。纵广正等五十由旬。四方铁芒俱来射心。大铁网车。轹其顶上劈足而出。一日一夜八万四千生。八万四千死。杀生之业其事如是。<BR>　　时阎罗王呵责罪人。汝乐杀生今受此苦。是事乐不。汝今复当百千万劫偿他人债。终不可尽。</FONT></P>
<P><FONT size=3>　　五者。杀生之业生铁山地狱。四方铁山状如铁窟。窟中出火从四面来。有五夜叉斫罪人身。分为四段掷于火中。四山便合碎散如尘。火鸟卒起。铁嘴诸鸟以及铁蛇。从支节入破骨出髓。一日一夜八万四千生。八万四千死。杀生之业其事如是。<BR>　　时阎罗王呵责罪人。汝乐杀生今受此苦。是事乐不。汝今复当百千万劫偿他人债。终不可尽。</FONT></P>
<P><FONT size=3>　　六者。杀生之业生铁网地狱。有大铁山。高百千由旬。满中铁汤。铁网在上。一一网间。铁嘴诸虫无量无边。从顶上入。贯骨彻髓劈足而出。一日一夜八万四千生。八万四千死。杀生之业其事如是。<BR>　　时阎罗王呵责罪人。汝乐杀生今受此苦。是事乐不。汝今复当百千万劫偿他人债。终不可尽。</FONT></P>
<P><FONT size=3>　　七者。杀生之业生赤莲花地狱。有一莲花八万四千叶。一一华叶状如刀山。高五由旬。百亿剑林同时火然。罪人坐中花一叶开。一叶开时火山剑林。烧肉破骨苦痛百端。此相合时百千刀山同时切己。一日一夜八万四千生。八万四千死。杀生之业其事如是。<BR>　　时阎罗王呵责罪人。汝乐杀生今受此苦。是事乐不。汝今复当百千万劫偿他人债。终不可尽。</FONT></P>
<P><FONT size=3>　　八者。杀生之业生五死五活地狱之中。有五大山。五百亿刀轮在山顶。上有大水轮在刀轮上。罪人在中。身如华敷卧寒冰上。五山刀轮从五方来。唱言活活。分为五段。五死五活碎身如尘。一日一夜。八万四千生。八万四千死。杀生之业其事如是。<BR>　　时阎罗王呵责罪人。汝乐杀生今受此苦。是事乐不。汝今复当百千万劫偿他人债。终不可尽。</FONT></P>
<P><FONT size=3>　　九者。杀生之业生毒蛇林地狱之中。有无量恒河沙热铁毒蛇。一一蛇长数千由旬。口中吐毒如热铁丸。从罪人顶入遍身中。一一支节有无量蛇。吐毒吐火焚烧罪人。一日一夜八万四千生。八万四千死。杀生之业其事如是。<BR>　　时阎罗王呵责罪人。汝乐杀生今受此苦。是事乐不。汝今复当百千万劫偿他人债。终不可尽。</FONT></P>
<P><FONT size=3>　　十者。杀生之业生铁械枷锁地狱之中。十二由旬铁山为械。六十由旬铁柱火网为锁。八十由旬铁狗口中吐火为杻。虚空铁箭自落射心。杻械枷锁化生铜丸。从眼而入遍体支节从足而出。一日一夜八万四千生。八万四千死。杀生之业其事如是。<BR>　　时阎罗王呵责罪人。汝乐杀生今受此苦。是事乐不。汝今复当百千万劫偿他人债。终不可尽。</FONT></P>
<P><FONT size=3>　　尔时世尊告舍利弗。杀生之业在地狱中。虽复受苦此名华报。方生人中多病短命。复生四生诸众生中。受种种苦无量无边不可称计。</FONT></P>
<P><FONT size=3>　　【依东方佛学文化资料丛书版本录入】<BR></FONT></P>
<P><FONT size=3> </P></FONT>
    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 