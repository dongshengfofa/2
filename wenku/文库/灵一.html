<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,灵一' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>灵一</div></center><br><center><div>作者：佚名　来源：佛学在线</div></center><br><center><span id="hits"></span></div>
        <div class="ahtcy_content">
			
							<P>灵一&nbsp;<BR>&nbsp;</P>
<P>　　【酬皇甫冉西陵见寄】(一作西陵渡)<BR>　　西陵潮信满，岛屿没中流。<BR>　　越客依风水，相思南渡头。<BR>　　寒光生极浦，落日映沧洲。<BR>　　何事扬帆去，空惊海上鸥。<BR>　　　　　　　　　　　　　　　　　《全唐诗·卷809_1》</P>
<P>　　【溪行即事】<BR>　　近夜山更碧，入林溪转清。<BR>　　不知伏牛事，潭洞何从横。<BR>　　野岸烟初合，平湖月未生。<BR>　　孤舟屡失道，但听秋泉声。<BR>　　　　　　　　　　　　　　　　　《全唐诗·卷809_2》</P>
<P>　　【栖霞山夜坐】<BR>　　山头戒坛路，幽映雪岩侧。<BR>　　四面青石床，一峰苔藓色。<BR>　　松风静复起，月影开还黑。<BR>　　何独乘夜来，殊非昼所得。<BR>　　　　　　　　　　　　　　　　　《全唐诗·卷809_3》</P>
<P>　　【宿天柱观】(一作宿灵洞观)<BR>　　石室初投宿，仙翁喜暂容。<BR>　　花源隔水见，洞府过山逢。<BR>　　泉涌阶前地，云生户外峰。<BR>　　中宵自入定，非是欲降龙。<BR>　　　　　　　　　　　　　　　　　《全唐诗·卷809_4》</P>
<P>　　【酬皇甫冉将赴无锡于云门寺赠别】<BR>　　湖南通古寺，来往意无涯。<BR>　　欲识云门路，千峰到若耶。<BR>　　春山子敬宅，古木谢敷家。<BR>　　自可长偕隐，那言相去赊。<BR>　　　　　　　　　　　　　　　　　《全唐诗·卷809_5》</P>
<P>　　【宜丰新泉】<BR>　　泉源新涌出，洞澈映纤云。<BR>　　稍落芙蓉沼，初淹苔藓文。<BR>　　素将空意合，净与众流分。<BR>　　每到清宵月，泠泠梦里闻。<BR>　　　　　　　　　　　　　　　　　《全唐诗·卷809_6》</P>
<P>　　【静林精舍】<BR>　　静林溪路远，萧帝有遗踪。<BR>　　水击罗浮磬，山鸣于阗钟。<BR>　　灯传三世火，树老万株松。<BR>　　无数烟霞色，空闻昔卧龙。<BR>　　　　　　　　　　　　　　　　　《全唐诗·卷809_7》</P>
<P>　　【江行寄张舍人】<BR>　　客程终日风尘苦，蓬转还家未有期。<BR>　　林色晓分残雪后，角声寒奏落帆时。<BR>　　月高星使东看远，云破霜鸿北度迟。<BR>　　流荡此心难共说，千峰澄霁隔琼枝。<BR>　　　　　　　　　　　　　　　　　《全唐诗·卷809_8》</P>
<P>　　【送王颖悟归左绵】<BR>　　客意天南兴已阑，不堪言别向仙官。<BR>　　梦摇玉珮随旄节，心到金华忆杏坛。<BR>　　荒郊极望归云尽，瘦马空嘶落日残。<BR>　　想得故山青霭里，泉声入夜独潺潺。<BR>　　　　　　　　　　　　　　　　　《全唐诗·卷809_9》</P>
<P>　　【安公】<BR>　　弥天称圣哲，象法初繄赖。<BR>　　弘道识行藏，匡时知进退。<BR>　　秦王轻与举，习生重酬对。<BR>　　学文古篆中，义显心经内。<BR>　　法服应华夏，金言流海岱。<BR>　　西方浮云间，更陪龙华会。<BR>　　　　　　　　　　　　　　　　　《全唐诗·卷809_10》</P>
<P>　　【林公】<BR>　　支公信高逸，久向山林住。<BR>　　时将孙许游，岂以形骸遇。<BR>　　幸辞天子诏，复览名臣疏。<BR>　　西晋尚虚无，南朝久沦误。<BR>　　因谈老庄意，乃尽逍遥趣。<BR>　　谁为竹林贤，风流相比附。<BR>　　　　　　　　　　　　　　　　　《全唐诗·卷809_11》</P>
<P>　　【远公】<BR>　　远公逢道安，一朝弃儒服。<BR>　　真机久消歇，世教空拘束。<BR>　　誓入罗浮中，遂栖庐山曲。<BR>　　禅经初纂定，佛语新名目。<BR>　　钵帽绝朝宗，簪裾翻拜伏。<BR>　　东林多隐士，为我辞荣禄。<BR>　　　　　　　　　　　　　　　　　《全唐诗·卷809_12》</P>
<P>　　【雨后欲寻天目山，问元、骆二公溪路】<BR>　　昨夜云生天井东，春山一雨一回风。<BR>　　林花并逐溪流下，欲上龙池通不通。<BR>　　　　　　　　　　　　　　　　　《全唐诗·卷809_13》</P>
<P>　　【题僧院】<BR>　　虎溪闲月引相过，带雪松枝挂薜萝。<BR>　　无限青山行欲尽，白云深处老僧多。<BR>　　　　　　　　　　　　　　　　　《全唐诗·卷809_14》</P>
<P>　　【宿静林寺】<BR>　　山寺门前多古松，溪行欲到已闻钟。<BR>　　中宵引领寻高顶，月照云峰凡几重。<BR>　　　　　　　　　　　　　　　　　《全唐诗·卷809_15》</P>
<P>　　【再还宜丰寺】<BR>　　再寻招隐地，重会息心期。<BR>　　樵客问归日，山僧记别时。<BR>　　野云阴远甸，秋雨涨前陂。<BR>　　勿谓探形胜，吾今不好奇。<BR>　　　　　　　　　　　　　　　　　《全唐诗·卷809_16》</P>
<P>　　【春日山斋】<BR>　　野径东风起，山扉度日开。<BR>　　晴光拆红萼，流水长青苔。<BR>　　逋客殊未去，芳时已再来。<BR>　　非关恋春草，自是欲裴回。<BR>　　　　　　　　　　　　　　　　　《全唐诗·卷809_17》</P>
<P>　　【留别忠州故人】 (一作惟审诗)<BR>　　一身无定处，万里独销魂。<BR>　　芳草迷归路，春流滴泪痕。<BR>　　几时休旅食，何夜宿江村。<BR>　　欲识相思苦，空山啼暮猿。<BR>　　　　　　　　　　　　　　　　　《全唐诗·卷809_18》</P>
<P>　　【送别】<BR>　　凭高莫送远，看欲断归心。<BR>　　别恨啼猿苦，相思流水深。<BR>　　翠云南涧影，丹桂晚山阴。<BR>　　若未来双鹄，辽城何更寻。<BR>　　　　　　　　　　　　　　　　　《全唐诗·卷809_19》</P>
<P>　　【送冽寺主之京迎禅和尚】<BR>　　禅门居此地，瞻望在虚空。<BR>　　水国月未上，苍生如梦中。<BR>　　上人知机士，瓶锡慰樊笼。<BR>　　彼土诸梵众，嗟君扬道风。<BR>　　　　　　　　　　　　　　　　　《全唐诗·卷809_20》</P>
<P>　　【送王法师之西川】<BR>　　旅游无近远，要自别魂销。<BR>　　官柳乡愁乱，春山客路遥。<BR>　　伴行芳草远，缘兴野花飘。<BR>　　计日功成后，还将辅圣朝。<BR>　　　　　　　　　　　　　　　　　《全唐诗·卷809_21》</P>
<P>　　【送范律师往果州】<BR>　　终南千古后，独尔继卿名。<BR>　　离障非今日，修因是几生。<BR>　　乱峰寒影暮，深涧野流清。<BR>　　远客归心苦，难为此别情。<BR>　　　　　　　　　　　　　　　　　《全唐诗·卷809_22》</P>
<P>　　【送明素上人归楚觐省】<BR>　　能将疏懒背时人，不厌孤萍任此身。<BR>　　江上昔年同出处，天涯今日共风尘。<BR>　　平湖旧隐应残雪，芳草归心未隔春。<BR>　　前路倍怜多胜事，到家知庆彩衣新。<BR>　　　　　　　　　　　　　　　　　《全唐诗·卷809_23》</P>
<P>　　【项王庙】 (一作栖一诗)<BR>　　缅想咸阳事可嗟，楚歌哀怨思无涯。<BR>　　八千子弟归何处，万里鸿沟属汉家。<BR>　　弓断阵前争日月，血流垓下定龙蛇。<BR>　　拔山力尽乌江水，今日悠悠空浪花。<BR>　　　　　　　　　　　　　　　　　《全唐诗·卷809_24》</P>
<P>　　【酬陈明府舟中见赠】<BR>　　长溪通夜静，素舸与人闲。<BR>　　月影沈秋水，风声落暮山。<BR>　　稻花千顷外，莲叶两河间。<BR>　　陶令多真意，相思一解颜。<BR>　　　　　　　　　　　　　　　　　《全唐诗·卷809_25》</P>
<P>　　【题东兰若】<BR>　　上人禅室路裴回，万木清阴向日开。<BR>　　寒竹影侵行径石，秋风声入诵经台。<BR>　　闲云不系从舒卷，狎鸟无机任往来。<BR>　　更惜片阳谈妙理，归时莫待暝钟催。<BR>　　　　　　　　　　　　　　　　　《全唐诗·卷809_26》</P>
<P>　　【送朱放】<BR>　　苦见人间世，思归洞里天。<BR>　　纵令山鸟语，不废野人眠。<BR>　　　　　　　　　　　　　　　　　《全唐诗·卷809_27》</P>
<P>　　【归岑山过惟审上人别业】(一作归岑山留别)<BR>　　禅客无心忆薜萝，自然行径向山多。<BR>　　知君欲问人间事，始与浮云共一过。<BR>　　　　　　　　　　　　　　　　　《全唐诗·卷809_28》</P>
<P>　　【于潜道中呈元八处士】<BR>　　苕水滩行浅，潜州路渐深。<BR>　　参差远岫色，迢递野人心。<BR>　　冻涧冰难释，秋山日易阴。<BR>　　不知天目下，何处是云林。<BR>　　　　　　　　　　　　　　　　　《全唐诗·卷809_29》</P>
<P>　　【送殷判官归上都】<BR>　　漾舟云路客，来过夕阳时。<BR>　　向背堪遗恨，逢迎宿未期。<BR>　　水容愁暮急，花影动春迟。<BR>　　别后王孙草，青青入梦思。<BR>　　　　　　　　　　　　　　　　　《全唐诗·卷809_30》</P>
<P>　　【赠别皇甫曾】<BR>　　幽人从远岳，过客爱春山。<BR>　　高驾能相送，孤游且未还。<BR>　　紫苔封井石，绿竹掩柴关。<BR>　　若到云峰外，齐心去住间。<BR>　　　　　　　　　　　　　　　　　《全唐诗·卷809_31》</P>
<P>　　【送陈允初卜居麻园】<BR>　　欲向麻源隐，能寻谢客踪。<BR>　　空山几千里，幽谷第三重。<BR>　　茅宇宁须葺，荷衣不待缝。<BR>　　因君见往事，为我谢乔松。<BR>　　　　　　　　　　　　　　　　　《全唐诗·卷809_32》</P>
<P>　　【秋题刘逸人林泉】<BR>　　凉飙乱黄叶，迟客橘阴清。<BR>　　萝径封行迹，云门闭野情。<BR>　　零林秋露响，穿竹暮烟轻。<BR>　　莫恋幽栖地，怀安却败名。<BR>　　　　　　　　　　　　　　　　　《全唐诗·卷809_33》</P>
<P>　　【自大林与韩明府归郭中精舍】<BR>　　野客同舟楫，相携复一归。<BR>　　孤烟生暮景，远岫带春晖。<BR>　　不道还山是，谁云向郭非。<BR>　　禅门有通隐，喧寂共忘机。<BR>　　　　　　　　　　　　　　　　　《全唐诗·卷809_34》</P>
<P>　　【同使君宿大梁驿】<BR>　　旌旗江上出，花外卷帘空。夜色临城月，春寒度水风。<BR>　　虽然行李别，且喜语音同。若问匡庐事，终身愧远公。<BR>　　　　　　　　　　　　　　　　　《全唐诗·卷809_35》</P>
<P>　　【题黄公陶翰别业】 (一作处一诗，一作苏广文诗)<BR>　　闻说花源堪避秦，幽寻数月不逢人。<BR>　　烟霞洞里无鸡犬，风雨林间有鬼神。<BR>　　黄公石上三芝秀，陶令门前五柳春。<BR>　　醉卧白云闲入梦，不知何物是吾身。<BR>　　　　　　　　　　　　　　　　　《全唐诗·卷809_36》</P>
<P>　　【哭卫尚书】<BR>　　画戟重门楚水阴，天涯欲暮共伤心。<BR>　　南荆双戟痕犹在，北斗孤魂望已深。<BR>　　莲花幕下悲风起，细柳营边晓月临。<BR>　　有路茫茫向谁问，感君空有泪沾襟。<BR>　　　　　　　　　　　　　　　　　《全唐诗·卷809_37》</P>
<P>　　【赠灵澈禅师】<BR>　　禅师来往翠微间，万里千峰到剡山。<BR>　　何时共到天台里，身与浮云处处闲。<BR>　　　　　　　　　　　　　　　　　《全唐诗·卷809_38》</P>
<P>　　【将出宜丰寺留题山房】<BR>　　池上莲荷不自开，山中流水偶然来。<BR>　　若言聚散定由我，未是回时那得回。<BR>　　　　　　　　　　　　　　　　　《全唐诗·卷809_39》</P>
<P>　　【妙乐观】 (一作题王乔观传傅道士所居)<BR>　　王乔所居空山观，白云至今凝不散。<BR>　　坛场月路几千年，往往吹笙下天半。<BR>　　瀑布西行过石桥，黄精采根还采苗。<BR>　　忽见一人檠茶碗，篸花昨夜风吹满。<BR>　　自言家处在东坡，白犬相随邀我过。<BR>　　松间石上有棋局，能使樵人烂斧柯。<BR>　　　　　　　　　　　　　　　　　《全唐诗·卷809_40》</P>
<P>　　【与元居士青山潭饮茶】<BR>　　野泉烟火白云间，坐饮香茶爱此山。<BR>　　岩下维舟不忍去，青溪流水暮潺潺。<BR>　　　　　　　　　　　　　　　　　《全唐诗·卷809_41》</P>
<P>　　【送人得荡子归倡妇】 (一作行不归)<BR>　　垂涕凭回信，为语柳园人。<BR>　　情知独难守，又是一阳春。<BR>　　　　　　　　　　　　　　　　　《全唐诗·卷809_42》</P>
<P>　　【句】 (《丹铅录》)<BR>　　滤泉侵月起，扫径避虫行。<BR>　　　　　　　　　　　　　　　　　《全唐诗·卷809_43》</P>
<P><BR>&nbsp;<BR></P></span>
                                    <hr color="#CCC4A8" size="1"></td>
                                </tr>
                                <tr>
                                  <td align="center" class="style_txt">				                
						<div id="pages" class="text-c"></div></center><hr><center><div class='zw'>回向:原世间一切众生破无明，入如来境</div></center></body></html> 