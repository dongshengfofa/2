<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,怎样持经修定——印光大师开示' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>怎样持经修定——印光大师开示</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<!--[/diy]-->

<table cellpadding="0" cellspacing="0" class="vwtb"><tr><td id="article_content"><FONT color=#000><FONT face="Tahoma "><FONT style="FONT-SIZE: 16px"><FONT size=3>　　入道多门，唯人志趣，了无一定之法。其一定者，曰诚，曰恭敬。此二事，虽尽未来际诸佛出世，皆不能易也。而吾人以博地凡夫，欲顿消业累，速证无生，不致力于此，譬如木无根而欲茂，鸟无翼而欲飞，其可得乎?!</FONT><BR><FONT size=3>　　世欲读书，绝无敬畏。晨起则不加盥漱，登厕则不行洗濯。或置座榻，或作枕头。夜卧而观，则与亵衣同聚；对案而读，则与杂物乱堆。视圣贤之语言，同破坏之故纸，漫不介意，毫无敬容。甚至书香家之妇女，花册皆是经傅；世禄家之仆隶，揩物悉用文章。种种亵黩，难以枚举；积弊已久，习矣不察。若不特示祸福，决定难免亵黩，未曾得益，先获大罪。闵斯无知，须预指陈。</FONT><BR><FONT size=3>　　念佛一法，乃至简至易，至广至大之法。必须恳切志诚之极，方能感应道交，即生亲获实益。若懒惰懈怠，毫无敬畏，虽种远因，而亵慢之罪，有不堪设想者。纵令得生人天，断难高预海会。至于佛像当作真佛看，不可作土木铜铁等看。</FONT><BR><FONT size=3>　　经典乃三世诸佛之师，如来法身舍利，亦当作真佛看，不可作纸墨等看。对经像时，当如忠臣之奉圣主，孝子之读遗嘱。能如是，则无业障而不消，无福慧而不足矣。</FONT><BR><FONT size=3>　　现今士大夫学佛者多，然率皆读其文，解其义，取其供给口头，以博一通家之名而已。至于恭敬志诚，依教修持者，诚为难得其人。余常谓，<STRONG>欲得佛法实益，须向恭敬中求。有一分恭敬，则消一分罪业，增一分福慧；有十分恭敬，则消十分罪业，增十分福慧。若无恭敬而致亵慢，则罪业愈增，而福慧愈减矣。哀哉！</STRONG></FONT><BR><FONT size=3>　　礼诵持念，种种修持，皆当以诚敬为主。诚敬若极，经中所说功德，纵在凡夫地不能圆得，而其所得，亦已难思难议。若无诚敬，则与唱戏相同，其苦乐悲欢，皆属假妆，不由中出。纵有功德，亦不过人天痴福而已；而此痴福，必倚之以造恶业，其将来之苦，何有了期！</FONT><BR><FONT size=3>　　曰诚，曰恭敬。此语举世咸知，此道举世咸昧。（某某）由罪业深重，企消除罪业，以报佛恩，每寻求古德之修持懿范，由是而知诚与恭敬，实为超凡入圣了生脱死之极妙秘决。故常与有缘者谆谆言之。</FONT><BR><FONT size=3>　　至于阅经，若欲作法师，为众宣扬，当先阅经文，次看注疏。若非精神充足，见解过人，罔不徒劳心力，虚丧岁月？</FONT><BR><FONT size=3>　　若欲随分亲得实益，必须至诚恳切，清净三业。或先端坐少顷，凝定身心，然后拜佛朗诵，或止默阅。或拜佛后端坐少顷，然后开经。必须端身正坐，如对圣容，亲聆圆音，不敢萌一念懈怠，不敢起一念分别，从首至尾，一直阅去，无论若文若义，一概不加理会。如是阅经，利根之人，便能悟二空理，证实相法。即根机钝劣，亦可以消除业障，增长福慧。六祖谓，但看金刚经，即能明心见性，即指如此看耳，故名曰“但”。能如此看，诸大乘经，皆能明心见性，岂独金刚经为然。</FONT><BR><FONT size=3>　　若一路分别，此一句是甚么义，此一段是甚么义，全属凡情妄想，卜度思量，岂能冥符佛意，圆悟经旨，因兹业障消灭，福慧增崇乎？若知恭敬，犹能少种善根，倘全如老学究之读儒书，将见亵慢之罪，岳耸渊深。以善因而招恶果，即此一辈人也。</FONT><BR><FONT size=3>　　古人专重听经，以心不能起分别故。如有一人出声诵经，一人于旁摄心谛听，字字句句，务期分明。其心专注，不敢外缘一切声色。若稍微放纵，便致断绝，文义不能贯通矣。诵者有文可依，心不大摄，亦能诵得清楚；听者惟声是托，一经放纵，便成割裂。若能如此听，比诵者能至诚恭敬之功德等。若诵者恭敬稍疏，则其功德，难与听者相比矣。</FONT><BR><FONT size=3>　　今人视佛经如故纸，经案上杂物与经乱堆。而手不盥洗，口不漱荡，身或摇摆，足或翘举，甚至放屁抠脚，一切肆无忌惮，而欲阅经获福灭罪，唯欲灭佛法之魔王，为之证明赞叹，谓其活泼圆融，深合大乘不执著之妙道。真修实践之佛子见之，唯有黯然神伤，潸焉出涕，嗟其魔眷横兴，无可如何耳。</FONT><BR><FONT size=3>　　智者诵经，豁然大悟，寂尔入定，岂有分别心之所能得哉。一古德写法华经，一心专注，遂得念极情亡，至天黑定，尚依旧写，侍者入来，言天黑定了，只么还写，随即伸手不见掌矣。如此阅经，与参禅看话头，持咒念佛，同一专心致志。至于用力之久，自有一旦豁然贯通之益耳。明雪峤信禅师，宁波府城人，目不识丁。中年出家，苦参力究，忍人所不能忍，行人所不能行，其苦行实为人所难能，久之大彻大悟，随口所说，妙契禅机。犹不识字，不能写，久之则识字矣。又久之则手笔纵横，居然一大写家。此诸利益，皆从不分别专精参究中来。阅经者亦当以此为法。</FONT><BR><FONT size=3>　　阅经时，断断不可起分别，自然妄念潜伏，天真发现。若欲研究义理，或翻阅註疏，当另立一时，唯事研究。当研究时，虽不如阅时之严肃，亦不可全无恭敬，不过比阅时稍舒泰些。未能业消智朗，须以阅为主，研究但略带；否则终日穷年，但事研究，纵令研得如拨云见月、开门见山一样，亦只是口头活计，于身心性命、生死分上，毫无干涉。腊月三十日到来，决定一毫也用不著。</FONT><BR><FONT size=3>　　若能如上所说阅经，当必业消智朗，三种情见，当归于无何有之乡矣。若不如是阅经，非但三种情见，未必不生，或恐由宿业力，引起邪见，拨无因果，及淫杀盗妄种种烦恼，相继而兴，如火炽然。而犹以为大乘行人，一切无碍，遂援六祖心平何劳持戒之语，而诸戒俱以破而不破为真持矣。甚矣，修行之难得真法也！</FONT><BR><FONT size=3>　　所以诸佛诸祖，主张净土者，以承佛慈力，制伏业力，不能发现耳。当以念佛为主，阅经为助。〖<FONT color=#421ae6>若法华，楞严，华严，涅槃，金刚，圆觉。或专主一经，或此六经，一一轮阅，皆无不可。而阅之之法，断断不可不依吾说，而苟且从事。致令不思议利益，由肆无忌惮并分别妄情而失之。岂不哀哉！〗</FONT></FONT><BR><FONT size=3>　　夫如来灭度，所存者唯经与像。若以土木金彩等像视作真佛，即能灭业障而破烦惑，证三昧而出生死。若以土木金彩视之，则亦土木金彩而已。又土木金彩，亵之则无过；若以亵土木金彩之佛像，则其过弥天矣。</FONT><BR><FONT size=3>　　读诵佛经祖语，直当作现前佛祖为我亲宣，不敢稍萌怠忽。能是如者，我说其人必能即生高登九品，彻证一真。否则是游戏法门，其利益不过多知多见，说得了了，一丝不得真实受用，乃道听途说之能事也。古人于三宝分中，皆存实敬，不徒泛泛然口谈已也。今人口尚不肯谈一屈字，况实行乎？</FONT><BR><BR><FONT size=3>　　【节选自《印光大师文钞嘉言录·勉居心诚敬》电子版（其中〖〗所括文字摘自《复永嘉某居土书五》，系后文在〖〗前所述同样内容之后增加内容）。】&nbsp;&nbsp;</FONT><BR>(转自<FONT style="COLOR: rgb(0,102,153)"><FONT style="FONT-SIZE: 14px"><STRONG>般若</STRONG></FONT></FONT>网：<FONT style="COLOR: rgb(0,102,153)"><FONT style="FONT-SIZE: 14px"><FONT color=#ff0000><STRONG>http://www.bore.cc/view-19301/</STRONG></FONT></FONT></FONT>)<BR><FONT style="FONT-SIZE: 16px"><STRONG><FONT style="FONT-SIZE: 16px"><STRONG><FONT face="楷体_GB2312 "><FONT style="FONT-SIZE: 16px"><STRONG><FONT color=#000><FONT face="Tahoma "><FONT style="FONT-SIZE: 16px"><STRONG><FONT color=#000><FONT style="FONT-SIZE: 16px"><STRONG><FONT face="楷体_GB2312 "><FONT face="Tahoma "><FONT style="FONT-SIZE: 16px"><STRONG><FONT style="FONT-SIZE: 16px">南无<FONT style="COLOR: rgb(0,102,153)"><FONT style="FONT-SIZE: 14px">观音菩萨</FONT></FONT>，南无<FONT style="COLOR: rgb(0,102,153)"><FONT style="FONT-SIZE: 14px">地藏菩萨</FONT></FONT>，南无<FONT style="COLOR: rgb(0,102,153)"><FONT style="FONT-SIZE: 14px">文殊菩萨</FONT></FONT>，南无<FONT style="COLOR: rgb(0,102,153)"><FONT style="FONT-SIZE: 14px">弥勒菩萨</FONT></FONT>，南无<FONT style="COLOR: rgb(0,102,153)"><FONT style="FONT-SIZE: 14px">阿弥陀佛</FONT></FONT></FONT></STRONG></FONT></FONT></FONT></STRONG></FONT></FONT></STRONG></FONT></FONT></FONT></STRONG></FONT></FONT></STRONG></FONT></STRONG></FONT></FONT></FONT></FONT>
<P>
<CENTER><I>本文内容由 bore123 提供</I>
<CENTER>
<P></P></CENTER></CENTER></td></tr></table>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 