<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,占察善恶业报经行法' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>占察善恶业报经行法</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     <P align=center><B><FONT size=3></FONT></B> </P>
<P align=center><B><FONT size=3>缘起第一</FONT></B></P>
<P><FONT size=3>　　夫诸佛菩萨愍念群迷，不啻如母忆子。故种种方便，教出苦轮。而众生不了业报因缘，罔知断恶修善。净信日微，五浊增盛。由此剧苦机感，倍关无缘慈应。爰有当机，名坚净信，咨请世尊，曲垂悲救。佛乃广叹地藏功德，令其建立方便。于是以三种轮相，示善恶差别。以二种观道，归一实境界。仍诫业重之人，不得先修定慧，应依忏法得清净已，然后修习二观，克获无难。此诚末世对症之神剂，而方便中之殊胜方便也。予悲障深，丁兹法乱。律、教、禅宗，淆讹匪一。幸逢斯典，开我迷云。理观、事仪，昭然可践。窃以诸忏十科行法，详略稍殊。一一阄陈，纤疑始决。罔敢师心，乃述缘起。</FONT></P>
<P><BR> </P>
<P align=center><B><FONT size=3>劝修第二</FONT></B></P>
<P><FONT size=3>　　若佛弟子，欲修出世正法者，欲现在无诸障缘者，欲除灭五逆十恶无间重业者，欲求资生众具皆得充饶者，欲令重难轻遮皆得消灭者，欲得优婆塞、沙弥、比丘清净律仪者，欲得菩萨三聚净戒者，欲获诸禅三昧者，欲获无相智慧者，欲求现证三乘果位者，欲随意往生净佛国土者，欲悟无生法忍圆满证入一实境界者，皆应受持修行此忏悔法。何以故？此是释迦如来格外弘慈，地藏菩萨称机悲愿。无苦不拔，无乐不与。依此修行，净信坚固。如经广明，所宜谛信。</FONT></P>
<P><BR> </P>
<P align=center><B><FONT size=3>简择同行第三</FONT></B></P>
<P><FONT size=3>　　经中不言人数多寡。准他行法，得至十人。但须严择，必求法器。倘无同志，独行弥善。或有真实为生死者，堪作伴侣，十人以内，多寡无妨。又必先审所求，或求律仪，或求定慧，或求果证，或求往生，所求相合，方可同修。于十人内，仍须推一夙德为教授师。事仪、理观，微细秉承。切勿卤莽，唐捐苦行。</FONT></P>
<P><BR> </P>
<P align=center><B><FONT size=3>占察轮相第四</FONT></B></P>
<P><FONT size=3>　　忏悔之法，虽则普为众生发露众罪。然当人无始业习，各有偏强。是故经中先说占初轮相，然后明忏悔法。今欲修忏悔者，既已严净道场，宜于未建首前，各占轮相。简察善恶，何罪偏重，应的悔之。于修忏时，庶便陈白。（占法别附于后）</FONT></P>
<P><BR> </P>
<P align=center><B><FONT size=3>正修忏法第五</FONT></B></P>
<P><FONT size=3>　　准经自列，亦具十科。</FONT></P>
<P><BR> </P>
<P><B><FONT size=3>　　第一　严净道场</FONT></B></P>
<P><FONT size=3>　　经云：“欲修忏悔者，当住静处。随力所能，庄严一室。内置佛事，及安经法。悬缯幡盖，求集香华，以修供养。”</FONT></P>
<P><BR><B><FONT size=3>　　第二　清净三业</FONT></B></P>
<P><FONT size=3>　　经云：“澡浴身体，及洗衣服，勿令臭秽。”准诸行法，每至秽处，必须更触衣。旋转既讫，洗浴清净，还着净衣。纵一日都不至秽，亦须一浴。终竟一期，或七日，或二七、三七，乃至千日，以得三业纯善轮相为期。于中专莫杂语，及一切接对、问讯。或有所需，但可直索，不得因事牵发余语。专秉一心，念所修法，不得刹那念世杂事。当思生死事大，无常迅速。坚精努力，乃克有济。倘稍违净法，则唐丧劬劳，不可不慎。</FONT></P>
<P><BR><B><FONT size=3>　　第三　香华供养</FONT></B></P>
<P><FONT size=3>　　行者初入道场，至法座前。敷具正身，合掌倚立。应先缘念：“一切三宝，体常遍满，无所不在。众生迷惑，流转可哀。我为众生翻迷归悟，礼敬三宝。”作是念已，唱言：</FONT></P>
<P><B><FONT size=3>　　一切恭敬。<BR>　　一心敬礼十方常住三宝。</FONT></B></P>
<P><FONT size=3>　　如是礼已。随所有香华等，当修供养。作是唱言：</FONT></P>
<P><B><FONT size=3>　　严持香华，如法供养。<BR>　　愿此香华云，遍满十方界。<BR>　　供养一切佛，尊法诸贤圣。<BR>　　无边佛土中，受用作佛事。</FONT></B></P>
<P><FONT size=3>　　至此停唱，散华作供。手执香炉，作是想云：</FONT></P>
<P><B><FONT size=3>　　一切佛、法、僧宝，体常遍满，无所不在。愿令以此香华，等同法性，普熏一切诸佛刹土，施作佛事。十方一切供具，无时不有。我今当以十方所有一切种种香华、璎珞、幢幡、宝盖、诸珍妙饰、种种音乐、灯明烛火、饮食、衣服、卧具、汤药，乃至尽十方所有一切种种庄严供养之具，忆想遥拟，普共众生，奉献供养。一切世界中，有修供养者，我今随喜。若未修供养者，愿得开导，令修供养。又愿我身，速能遍至一切刹土，于一一佛、法、僧所，各以一切种种庄严供养之具，共一切众生，等持奉献，供养一切诸佛法身、色身、舍利、形像、浮图、庙塔、一切佛事；供养一切所有法藏，及说法处；供养一切贤圣僧众。愿共一切众生，修行如是供养已，渐得成就六波罗蜜、四无量心。深知一切法，本来寂静，无生无灭，一味平等，离念清净，毕竟圆满。</FONT></B></P>
<P><FONT size=3>　　此段全用经文。作是念已，唱云：</FONT></P>
<P><B><FONT size=3>　　供养已，一切恭敬。</FONT></B></P>
<P><FONT size=3>　　一礼。</FONT></P>
<P><BR><B><FONT size=3>　　第四　启请三宝、诸天</FONT></B></P>
<P><FONT size=3>　　本经无启请法。准余行仪，于建首日，宜致三请。良以三宝虽无所不在，而众生久积迷惑，背觉合尘，念与悲隔。今既翻迷归悟，应须缘念三宝，充满虚空。应物现形，如水中月。作是念已，涕泪翘勤，逐位三请。手执香炉，烧众名香，口作是唱：</FONT></P>
<P><FONT size=3><B>　　一心奉请，南无本师释迦牟尼佛。</B>（想云：“我三业性如虚空，释迦如来亦如是，不起真际为众生，与众俱来受供养。”下皆准此，但改佛名及形相来处。至请贤圣，则云“一切贤圣亦如是”。余皆准知。三请毕，随作一礼。）<BR></FONT><FONT size=3><B>　　一心奉请，南无毗婆尸等过去七佛。<BR>　　一心奉请，南无普光佛等五十三佛。<BR>　　一心奉请，南无一切诸佛所有色身、舍利、形像、浮图、庙塔、一切佛事。</B>（想云：“诸佛法身如虚空，化事住世难思议。我今三业如法请，唯愿影现受供养。”）<BR></FONT><FONT size=3><B>　　一心奉请，南无十方三世一切诸佛。<BR>　　一心奉请，南无《占察善恶业报经》微妙法藏。</B>（想云：“法性如空不可见，常住法宝难思议。我今三业如法请，唯愿影现受供养。”）<BR><B>　　一心奉请，南无十方一切法藏。</B>（想如上。）<BR></FONT><FONT size=3><B>　　一心奉请，南无十方一切贤圣。<BR>　　一心奉请，南无坚净信菩萨摩诃萨。</B>（此是当机启教之人。应念菩萨为我等故，请问大法。我今得闻此最胜法，皆是菩萨莫大恩德。）<BR><B>　　一心奉请，南无遍吉菩萨、观世音菩萨摩诃萨。</B>（应念此二菩萨慈悲慧行，普度群迷，与地藏菩萨威神无异。遍吉菩萨即普贤菩萨。）<BR><B>　　一心奉请，南无地藏菩萨摩诃萨。</B>（应念此是我等的对忏悔之主。依此菩萨大慈大悲威神力故，令我无恶不灭，无善不生。我今归命启请，如子忆母。此为道场正主。余佛菩萨，同作证明。涕泣求哀，犹如面奉，必冀菩萨摄受护持。观想偈文，应知如上。）<BR><B>　　一心奉请，梵、释、四王、天龙八部、僧伽蓝内护正法者、一切圣众。</B>（例皆三请，但除礼拜。白衣无妨。）</FONT></P>
<P><FONT size=3><B>　　唯愿释迦慈父、七佛世尊、五十三佛、一切觉者，他心道眼，无碍见闻，身通自在，来降道场，摄取我等，令成净信。<BR>　　《占察善恶业报》尊经、十方一切清净法藏，等真法性，充满虚空，显现道场，受我供养。<BR>　　坚净信菩萨、遍吉菩萨、观世音菩萨等十方一切贤圣，不舍大慈，来临法座，哀怜覆护，证我行法。<BR>　　地藏菩萨摩诃萨，救世真士、大智开士、善安慰说者、速除诸障增净信者，大慈大悲，不违本誓，放大光明，满我所愿。<BR>　　护法天龙、伽蓝真宰，随我请来，坚守道场，却诸魔障，示现吉祥，令我所修，自在成就。</B><BR>　　（每节执炉三说已，一礼。唯护法处，不须礼拜。白衣无妨。）</FONT></P>
<P><BR><B><FONT size=3>　　第五　赞礼三宝</FONT></B></P>
<P><FONT size=3>　　经无赞法。不别立科，但取《十轮经》中地藏菩萨赞佛二偈，随行礼敬，合为一科。</FONT></P>
<P><B><FONT size=3>　　我闻遍知海，真实德无边，<BR>　　度脱诸有情，心欢喜敬礼。<BR>　　曾修无量福，今得礼尊足，<BR>　　愿无量劫中，常修多供养。</FONT></B></P>
<P><FONT size=3><B>　　一心敬礼过去毗婆尸佛。</B>（想云：“能礼所礼性空寂，感应道交难思议。我此道场如帝珠，毗婆尸佛影现中。我身影现如来前，头面接足归命礼。”下皆准此，但改佛菩萨名。）<BR></FONT><FONT size=3><B>　　一心敬礼尸弃佛。<BR>　　一心敬礼毗舍浮佛。<BR>　　一心敬礼拘留孙佛。<BR>　　一心敬礼拘那含牟尼佛。<BR>　　一心敬礼迦叶佛。<BR>　　一心敬礼本师释迦牟尼佛。<BR>　　一心敬礼普光佛。<BR>　　一心敬礼普明佛。<BR>　　一心敬礼普净佛。<BR>　　一心敬礼多摩罗跋栴檀香佛。<BR>　　一心敬礼栴檀光佛。<BR>　　一心敬礼摩尼幢佛。<BR>　　一心敬礼欢喜藏摩尼宝积佛。<BR>　　一心敬礼一切世间乐见上大精进佛。<BR>　　一心敬礼摩尼幢灯光佛。<BR>　　一心敬礼慧炬照佛。<BR>　　一心敬礼海德光明佛。<BR>　　一心敬礼金刚牢强普散金光佛。<BR>　　一心敬礼大强精进勇猛佛。<BR>　　一心敬礼大悲光佛。<BR>　　一心敬礼慈力王佛。<BR>　　一心敬礼慈藏佛。<BR>　　一心敬礼栴檀窟庄严胜佛。<BR>　　一心敬礼贤善首佛。<BR>　　一心敬礼善意佛。<BR>　　一心敬礼广庄严王佛。<BR>　　一心敬礼金华光佛。<BR>　　一心敬礼宝盖照空自在力王佛。<BR>　　一心敬礼虚空宝华光佛。<BR>　　一心敬礼琉璃庄严王佛。<BR>　　一心敬礼普现色身光佛。<BR>　　一心敬礼不动智光佛。<BR>　　一心敬礼降伏众魔王佛。<BR>　　一心敬礼才光明佛。<BR>　　一心敬礼智慧胜佛。<BR>　　一心敬礼弥勒仙光佛。<BR>　　一心敬礼善寂月音妙尊智王佛。<BR>　　一心敬礼世净光佛。<BR>　　一心敬礼龙种上尊王佛。<BR>　　一心敬礼日月光佛。<BR>　　一心敬礼日月珠光佛。<BR>　　一心敬礼慧幢胜王佛。<BR>　　一心敬礼狮子吼自在力王佛。<BR>　　一心敬礼妙音胜佛。<BR>　　一心敬礼常光幢佛。<BR>　　一心敬礼观世灯佛。<BR>　　一心敬礼慧威灯王佛。<BR>　　一心敬礼法胜王佛。<BR>　　一心敬礼须弥光佛。<BR>　　一心敬礼须摩那华光佛。<BR>　　一心敬礼优昙钵罗华殊胜王佛。<BR>　　一心敬礼大慧力王佛。<BR>　　一心敬礼阿閦毗欢喜光佛。<BR>　　一心敬礼无量音声王佛。<BR>　　一心敬礼才光佛。<BR>　　一心敬礼金海光佛。<BR>　　一心敬礼山海慧自在通王佛。<BR>　　一心敬礼大通光佛。<BR>　　一心敬礼一切法幢满王佛。<BR>　　一心敬礼东方一切诸佛所有色身、舍利、形像、浮图、庙塔、一切佛事。</B>（想云：“诸佛法身如虚空，化事住世难思议。我皆影现化事前，一一皆悉归命礼。”）<BR></FONT><FONT size=3><B>　　一心敬礼东南方一切诸佛所有色身、舍利、形像、浮图、庙塔、一切佛事。<BR>　　一心敬礼南方一切诸佛所有色身、舍利、形像、浮图、庙塔、一切佛事。<BR>　　一心敬礼西南方一切诸佛所有色身、舍利、形像、浮图、庙塔、一切佛事。<BR>　　一心敬礼西方一切诸佛所有色身、舍利、形像、浮图、庙塔、一切佛事。<BR>　　一心敬礼西北方一切诸佛所有色身、舍利、形像、浮图、庙塔、一切佛事。<BR>　　一心敬礼北方一切诸佛所有色身、舍利、形像、浮图、庙塔、一切佛事。<BR>　　一心敬礼东北方一切诸佛所有色身、舍利、形像、浮图、庙塔、一切佛事。<BR>　　一心敬礼下方一切诸佛所有色身、舍利、形像、浮图、庙塔、一切佛事。<BR>　　一心敬礼上方一切诸佛所有色身、舍利、形像、浮图、庙塔、一切佛事。<BR>　　一心敬礼十方三世一切诸佛。<BR>　　一心敬礼十方一切法藏。</B>（三礼。此恐太繁，依阄取决。倘能随十方面，一一致礼，尤为善也。想云：“真空法性如虚空，常住法宝难思议。我身影现法宝前，一心如法归命礼。”下一礼同。）<BR></FONT><FONT size=3><B>　　一心敬礼《占察善恶业报经》微妙法藏。<BR>　　一心敬礼十方一切贤圣。</B>（三礼。此亦依阄取决。倘能随十方面，一一致礼，尤善。）<BR></FONT><FONT size=3><B>　　一心敬礼坚净信菩萨摩诃萨。<BR>　　一心敬礼遍吉菩萨、观世音菩萨摩诃萨。<BR>　　一心敬礼地藏菩萨摩诃萨。</B>（此是忏主，应须三礼。想偈如前，但末句须云：“为求灭障接足礼。”又或各随所求，称之亦可。如求律仪，即云：“为求律仪接足礼。”求证果、求往生等，类此可知。）</FONT></P>
<P><BR><B><FONT size=3>　　第六　修行忏悔</FONT></B></P>
<P><FONT size=3>　　经云：“应当说所作罪，一心仰告。”夫罪虽无量，而就轮相所现者尤为最重。能招恶果，能障圣道。故须惭愧涕泪，各别陈之。殷勤悔过，冀令消灭。五体投地，说重罪已。仍作是念：</FONT></P>
<P><B><FONT size=3>　　我及众生，无始常为三业六根重罪所障。不见诸佛，不知出要。但顺生死，不知妙理。我今虽知，犹与众生，同为一切重罪所障。今对地藏、十方佛前，普为众生归命忏悔。唯愿加护，令障消灭。</FONT></B></P>
<P><FONT size=3>　　作是念已，胡跪唱言：</FONT></P>
<P><B><FONT size=3>　　普为法界一切众生，悉愿断除三障，归命忏悔。</FONT></B></P>
<P><FONT size=3>　　唱已，五体投地。复作是念：</FONT></P>
<P><B><FONT size=3>　　我与众生，无始来今，由爱见故，内计我人；外加恶友；不随喜他一毫之善；唯遍三业，广造众罪；事虽不广，恶心遍布；昼夜相续，无有间断；覆讳过失，不欲人知；不畏恶道；无惭无愧；拨无因果。故于今日，深信因果；生重惭愧；生大怖畏；发露忏悔；断相续心；发菩提心，断恶修善；勤策三业，翻昔重过；随喜凡圣一毫之善；念十方佛，有大福慧，能救拔我及诸众生，从二死海，置三德岸；从无始来，不知诸法本性空寂，广造众恶，今知空寂，为求菩提，为众生故，广修诸善，遍断众恶。唯愿一切三宝、地藏菩萨，慈悲摄受，听我忏悔。</FONT></B></P>
<P><FONT size=3>　　作是念已，胡跪唱言：</FONT></P>
<P><FONT size=3><B>　　我弟子某甲，至心忏悔。我及众生，自性清净。一实境界，诸佛体同。无明痴暗熏习因缘，现妄境界，令生念著。计我我所，习诸恶法。三业六根，广造众罪。十恶五逆，重难轻遮。障慧障定，障诸戒品。致使长沦苦海，永无出期。设欲修行，多诸疑障。或扰外魔，或遭邪见。助缘缺乏，净信不成。今遇地藏菩萨摩诃萨，善安慰说，开我迷云。涤虑洗心，求哀悔过。唯愿十方诸大慈尊，证知护念。我今忏悔，不复更造。愿我及一切众生，速得除灭无量劫来十恶四重、五逆颠倒、谤毁三宝、一阐提罪。如是罪性，本唯空寂，但从虚妄颠倒心起，无有定实而可得者。愿一切众生，速达心本，永灭罪根。</B>（或一说，或三说，皆可。下四亦然。）<BR><B>　　忏悔已，归命礼三宝。</B></FONT></P>
<P><FONT size=3>　　此忏悔文，并下三愿，皆出本经。但于“唯愿”之前，撮略经中他处数语，以表说所作罪、一心仰告之意。余皆一字弗敢移易。</FONT></P>
<P><BR><B><FONT size=3>　　第七　发劝请愿</FONT></B></P>
<P><B><FONT size=3>　　我弟子某甲，至心劝请。愿令十方一切菩萨，未成正觉者，愿速成正觉。若已成正觉者，愿常住在世，转正法轮，不入涅槃。<BR>　　劝请已，归命礼三宝。</FONT></B></P>
<P><BR><B><FONT size=3>　　第八　发随喜愿</FONT></B></P>
<P><B><FONT size=3>　　我弟子某甲，至心随喜。愿我及一切众生，毕竟永舍嫉妒之心。于三世中一切刹土，所有修学一切功德，及成就者，悉皆随喜。<BR>　　随喜已，归命礼三宝。</FONT></B></P>
<P><BR><B><FONT size=3>　　第九　发回向愿</FONT></B></P>
<P><B><FONT size=3>　　我弟子某甲，至心回向。愿我所修一切功德，资益一切诸众生等，同趣佛智，至涅槃城。<BR>　　回向已，归命礼三宝。</FONT></B></P>
<P><BR><B><FONT size=3>　　第十　补发愿及端坐静室称念名号</FONT></B></P>
<P><FONT size=3>　　五悔法门，别有发愿。此经不说。盖以“劝请”等三，即是愿故。又行人修此忏法，所求不同。或求律仪，或求定慧，或求往生净土，或求现在安乐。今因阄决，听许补愿。是在修行者各自陈白，不容预拟成言也。然所求之愿，虽各不同，须与“四弘”相合，不得增长生死。诚恐不知梗概，违背经宗。聊陈大意，以便行持。或用或否，任从决择。</FONT></P>
<P><B><FONT size=3>　　我弟子某甲，至心发愿。愿十方三宝、地藏慈尊，哀愍护持，救拔拯济。令此国土，灾乱消除，正法流通，咸生净信，无诸障碍，永断魔邪。我及众生，重罪速灭，现离衰恼，充足资生。三聚戒根，毕竟清净。二种观道，应念现前。三昧总持，神通方便，四摄六度，无不圆成。了悟自心，一实境界。舍身他世，生在佛前。面奉弥陀，历侍诸佛。亲蒙授记，回入尘劳。普会群迷，同归秘藏。<BR>　　发愿已，归命礼三宝。<BR>　　自归依佛，当愿众生，体解大道，发无上心。<BR>　　自归依法，当愿众生，深入经藏，智慧如海。<BR>　　自归依僧，当愿众生，统理大众，一切无碍。<BR>　　和南圣众。</FONT></B></P>
<P><FONT size=3>　　次往余静室，端坐一心，若称诵、若默念地藏菩萨。其惛盖多者，应于道场中旋绕诵念。昼三夜三，具如经说。七日之后，每旦以第二轮相频三掷之。若身、口、意皆纯善者，名得清净。若不得三业纯善轮相者，虽见光明、异香、吉祥好梦等，止名虚妄，非善相也。若未获纯善轮相以前，止许称念地藏名号，未许修行观法。得善相后，乃于二种观道，可以如实修之。</FONT></P>
<P><BR> </P>
<P align=center><B><FONT size=3>别明二种观道第六</FONT></B></P>
<P><FONT size=3>　　（诸忏“坐禅”一科，即于忏毕出坛时修，故列在“正修第十”。此经二观，要于忏悔清净之后，方许正修。故十科毕，方别明之。）</FONT></P>
<P style="COLOR: #252525"><FONT size=3>　　经云：“彼诸众生，但学至心，使身、口、意得清净相已。我亦护念，乃至堪能修习诸禅智慧。”<BR>　　又云：“若有众生欲向大乘者，应当先知最初所行根本之业。所谓依止一实境界，以修信解。”<BR>　　又云：“若欲依一实境界修信解者，应当学习二种观道：一者唯心识观，二者真如实观。<BR>　　“学唯心识观者，于一切时一切处，随身、口、意有所作业，悉当观察，知唯是心。乃至一切境界，若心住念，皆当察知。勿使心无记攀缘，不自觉知。于念念间，悉应观察。随心有所缘念，还当使心随逐彼念，令心自知。知己内心自生想念，非一切境界有念有分别也。常应如是守记内心，知唯妄念，无实境界，勿令休废，是名修学唯心识观。念念观知，唯心生灭，如水流、灯焰，无暂时住，从是当得色寂三昧。得此三昧已，次应学习信奢摩他观心，及信毗婆舍那观心。<BR>　　“学真如实观者，思惟心性无生无灭，不住见闻觉知，离一切分别想。渐渐能过四空定境界相，得相似空三昧。展转能入心寂三昧。即复能入一行三昧，见佛无数，发深广心，住坚信位。所谓于奢摩他、毗婆舍那二种观道，决定信解，能决定向。<BR>　　“复次，修学如上信解者，人有二种：一者利根，先已能知一切外境，唯心所作，虚诳不实，如梦如幻等，决定无疑，障盖轻微，散乱心少。如是等人，即应学习真如实观。二者钝根，先未能知一切外境悉唯是心，染著情厚，盖障数起，心难调伏，应当先学唯心识观。”<BR><BR>　　今依经文，略出其意。此经本以一实境界为体，二种观道为宗。若非洞明一实境界，无以称性起于二观。若非殷勤修习二观，无以契会一实境界。<BR>　　“一实境界”者，即是不思议境，亦名诸法实相。谓“境界”即诸法，“一实”即实相。“境界”即事造三千，“一实”即理具三千。“境界”即权，“一实”即实。权实不二，理事一如，故名一实境界。<BR>　　又以“境界”从“一实”，则一空一切空，不思议真谛也。以“一实”从“境界”，则一假一切假，不思议俗谛也。直云“一实境界”，则一中一切中，不思议中道第一义谛也。<BR>　　故经云：“妄心毕竟无体，不可见故。若无觉知能分别者，则无十方三世一切境界差别之相。”岂非即空义耶？<BR>　　又云：“无分别相者，于一切处，无所不在，以能依持建立一切法故。”岂非即假义耶？<BR>　　又云：“众生心体，从本以来，不生不灭，自性清净。”又云：“当知一切诸法，悉名为心。以义、体不异，为心所摄故。”又云：“一切众生种种果报，皆依诸佛法身而有建立生长，住法身中，为法身处所摄，以法身为体，无有能出法身界分者。”岂非即中义耶？<BR>　　故知“一实境界”，则已收尽《中论》一偈之旨。“境界”即因缘所生法，“一实”即是空、假、中也。《中论》约观，故先立境。此经显谛，故先出理，依此一实境界以修信解。则知二种观道，全是不思议法门。<BR><BR>　　而复于中分利、分钝者，略出二意：一者，此经虽正明圆顿宗旨，而兼摄别机，名圆为利，名别为钝。二者，虽是圆机，于中仍分利钝。<BR>　　初意者，圆教行人，于名字位中，能知如来秘密之藏，肉眼即名佛眼，故能学习真如实观。了知现前心性，本自不生，不复更灭，所谓法界一相。虽三千历然，而究竟平等。此即名字位中，初修观行之法也。得相似空三昧，位登五品，圆伏五住，故超过空等定境界相，入心寂三昧。即能入一行三昧，住坚信位。所谓六根清净，相似即佛也。故于奢摩他、毗婆舍那二种观道，决定信解，能决定向。以奢摩他是不思议三止，毗婆舍那是不思议三观。止观不二，即是般若第一义空，首楞严究竟解脱。初住分证，任运现前。十信位中，名得决定也。<BR>　　若别教行人，名字位中，虽闻中道，未能了知，但可仰信，故须先学唯心识观。了知实无外境，唯有内心。即是从假入空，不无次第，故先得色寂三昧。准位当在别教十信，若望圆教，位在五品。次应学习信奢摩他、毗婆舍那二观，则教之舍别从圆也。<BR>　　次意者，圆教利机，即于识心，体其本寂，三千宛然，即空、假、中，故云“即应学习真如实观”。其稍钝者，必须照于起心，变造十界，即空、假、中，故云“应当先学唯心识观”也。然于一实境界，若善能得意，则称性所起二观，用虽不同，实无优劣。<BR>　　言用不同者。如《详解》云：“唯识历事，真如观理。观本寂三千，为理观。昭起心变造十界，名事观。从理唯达法性，从事专昭起心。又直观一念本具三千，名理观。纵任三性，用于四运推检起心，变造十界，名事观。”故古人约起心不起心，推运不推运分之。<BR>　　言无优劣者。如《详解》云：“须知《占察》‘知唯是心’，则于色界及诸外境不起分别，所以经云‘色寂三昧’，非谓事观专观外色。真如实观，思惟心性不生不灭，以能超过无色四空，心及心所二俱寂灭，是故经云‘心寂三昧’，非谓理观唯在内心。”又云：“修理观者，虽云但观理具，须知全修在性，则善修实相观也。修事观者，虽观能造十界之心，须知全性成修，则善修唯识观也。”又《指要钞》云：“应知观于内心，二观既尔。观于外境，二观亦然。”以此言之，则一色一香、一尘一法，皆了唯心，同归真实，随宜方便，究竟无殊。<BR><BR>　　又此二观，虽云忏悔得清净相，乃可修之。而正行忏悔及称念地藏名时，非无二观。如修忏时，始从香华供养，终至三归，历事分明，运想无滞，知唯心作，无实境界，是名唯心识观。若始从供养，乃至三归，事虽历历，一心不生，是名真如实观。又称名时，历历分明，知心如幻，地藏洪名不离自心，是名唯心识观。若观地藏法身，及一切诸佛法身，与己自身，体性平等，无二无别，不生不灭，常乐我净，功德圆满，是名真如实观。<BR>　　又既得善相，正修二观之时，亦可仍前修行忏法及称名号。即以忏法、称名，助成二观，转更分明。所以菩萨五悔法门，始自凡夫，终于等觉，无不以之为进修方便。须知作法、取相、无生三种忏法，后后具于前前，前前亦通后后。事理相扶，始终一致，方名圆顿法门。倘轻忽事相，高谈名理，重罪不灭，善法不生。是故末世行人，切须体会坚净信菩萨问法苦心，深究地藏大士立法本意。以真实不欺诳心，不忽略心，痛切为生死心，无上大菩提心，于此经中，开发正解，成就真修，得坚固信，不堕疑障。如或不然，遇馔不食，宝山空回。救世真士、大智开士，亦末如之何也矣！</FONT></P>
<P><BR><BR> </P>
<P align=center><FONT size=3>附：<B>占轮相法</B></FONT></P>
<P><B><FONT size=3>　　至心敬礼十方一切诸佛。愿令十方一切众生，速疾皆得亲近供养，咨受正法。<BR>　　至心敬礼十方一切法藏。愿令十方一切众生，速疾皆得受持读诵，如法修行，及为他说。<BR>　　至心敬礼十方一切贤圣。愿令十方一切众生，速疾皆得亲近供养，发菩提心，至不退转。<BR>　　至心敬礼地藏菩萨摩诃萨。愿令十方一切众生，速得除灭恶业重罪，离诸障碍。资生众具，悉皆充足。</FONT></B></P>
<P><FONT size=3>　　如是礼已，随所有香华等，当修供养。作是唱言：</FONT></P>
<P><B><FONT size=3>　　严持香华，如法供养。<BR>　　愿此香华云，遍满十方界。<BR>　　供养一切佛，尊法诸贤圣。<BR>　　无边佛土中，受用作佛事。</FONT></B></P>
<P><FONT size=3>　　至此停唱，散华作供。复运想云：</FONT></P>
<P><FONT size=3><B>　　一切佛法僧宝，</B>乃至 <B>离念清净，毕竟圆满。</B><BR>　　（全文具《忏仪》中。须精熟之，使运想不滞。）</FONT></P>
<P><B><FONT size=3>　　供养已，一切恭敬。</FONT></B></P>
<P><FONT size=3>　　一礼。<BR>　　次复别用香华，系心供养地藏菩萨。一心告言：</FONT></P>
<P><B><FONT size=3>　　弟子某甲，现是生死凡夫，罪障深重。不知三世业报因缘，多怀疑惑。今以某事，敬依菩萨所示三种轮相，如法占察。至心仰叩地藏慈尊，愿以大悲力，加被拯接，除我疑障。</FONT></B></P>
<P><FONT size=3>　　作是语已，五体投地。胡跪合掌，一心称念：</FONT></P>
<P><B><FONT size=3>　　南无地藏菩萨摩诃萨。</FONT></B></P>
<P><FONT size=3>　　或称名，或默念，满足至千。乃作是白：</FONT></P>
<P><B><FONT size=3>　　地藏菩萨摩诃萨，大慈大悲，唯愿护念我，及一切众生，速除诸障，增长净信。令今所观，称实相应。</FONT></B></P>
<P><FONT size=3>　　作此语已，双手捧于轮相，承以净物。至诚殷重，仰手傍掷。谛观谛察，乃知相应与不相应，具如经说。须先自熟玩经文，知其大意，方可掷轮。否则自无细心，反疑轮为虚设，为罪多矣。<BR>　　凡占轮相者，或欲具占三种轮相，应如是礼拜供养，称名作白，然后占初轮相。就初轮中所现善恶，一一主念，别占第二轮相。次复更占第三轮相。<BR>　　若有欲修忏法，止占第一、第二两种轮相者。亦应如是礼拜供养，称名作白，次第占之。<BR>　　若有为自、为他，但占第三轮相，欲知三世果报事者。亦应如是礼拜供养，称名作白，取第三轮相，频三掷之。记其所现之数，以知吉凶。<BR>　　若有修忏已经七日之后，欲但占第二轮相，求纯善相者。于清晨时，唯须作白，频三掷之。</FONT></P>
<P><BR><BR> </P>
<P align=center><FONT size=3>附：<B>忏坛中斋佛仪</B></FONT></P>
<P><B><FONT size=3>　　南无十方佛。<BR>　　南无十方法。<BR>　　南无十方僧。<BR>　　南无本师释迦牟尼佛。<BR>　　南无过去七佛。<BR>　　南无五十三佛。<BR>　　南无十方一切佛事。<BR>　　南无《占察善恶业报经》。<BR>　　南无坚净信菩萨。<BR>　　南无遍吉菩萨。<BR>　　南无观世音菩萨。<BR>　　南无地藏菩萨摩诃萨。</FONT></B></P>
<P><FONT size=3>　　三称毕，次诵《变食真言》二十一遍、《甘露真言》三遍，洒净。</FONT></P>
<P><FONT size=3></FONT> </P>
<P> </P>
    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 