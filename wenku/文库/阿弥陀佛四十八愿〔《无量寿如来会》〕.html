<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,阿弥陀佛四十八愿〔《无量寿如来会》〕' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>阿弥陀佛四十八愿〔《无量寿如来会》〕</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     <P><FONT size=3></FONT> </P>
<P><BR><FONT size=3>　　复次。阿难。法处比丘。赞佛德已。白言世尊。我今发阿耨多罗三藐三菩提心。惟愿如来为我演说如是等法。令于世间得无等等成大菩提。具摄清净庄严佛土。</FONT></P>
<P><FONT size=3>　　佛告比丘。汝应自摄清净佛国。</FONT></P>
<P><FONT size=3>　　法处白佛言。世尊。我无威力堪能摄受。唯愿如来说余佛土清净庄严。我等闻已誓当圆满。</FONT></P>
<P><FONT size=3>　　尔时世尊。为其广说二十一亿清净佛土具足庄严。说是法时经于亿岁。阿难。法处比丘。于彼二十一亿诸佛土中。所有严净之事悉皆摄受。既摄受已。满足五劫思惟修习。阿难白佛言。世尊！彼世间自在王如来寿量几何。世尊告曰。彼佛寿量满四十劫。阿难。彼二十一俱胝佛刹。法处比丘所摄佛国超过于彼。既摄受已往诣世间自在王如来所。顶礼双足右绕七匝。却住一面白言世尊。我已摄受具足功德严净佛土。佛言。今正是时。汝应具说令众欢喜。亦令大众皆当摄受圆满佛土。法处白言。唯愿世尊。大慈留听。我今将说殊胜之愿。</FONT></P>
<P><FONT size=3>　　若我证得无上菩提。国中有地狱饿鬼畜生趣者。我终不取无上正觉。</FONT></P>
<P><FONT size=3>　　若我成佛。国中众生有堕三恶趣者。我终不取正觉。</FONT></P>
<P><FONT size=3>　　若我成佛。国中有情若不皆同真金色者。不取正觉。</FONT></P>
<P><FONT size=3>　　若我成佛。国中有情形貌差别有好丑者。不取正觉。</FONT></P>
<P><FONT size=3>　　若我成佛。国中有情不得宿念。下至不知亿那由他百千劫事者。不取正觉。</FONT></P>
<P><FONT size=3>　　若我成佛。国中有情若无天眼。乃至不见亿那由他百千佛国土者。不取正觉。</FONT></P>
<P><FONT size=3>　　若我成佛。国中有情不获天耳。乃至不闻亿那由他百千逾缮那外佛说法者。不取正觉若我成佛。国中有情无他心智。乃至不知亿那由他百千佛国土中有情心行者。不取正觉。</FONT></P>
<P><FONT size=3>　　若我成佛。国中有情不获神通自在波罗蜜多。于一念顷不能超过亿那由他百千佛刹者。不取正觉。</FONT></P>
<P><FONT size=3>　　若我成佛。国中有情起于少分我我所想者。不取菩提。</FONT></P>
<P><FONT size=3>　　若我成佛。国中有情若不决定成等正觉证大涅槃者。不取菩提。</FONT></P>
<P><FONT size=3>　　若我成佛。光明有限。下至不照亿那由他百千及算数佛刹者。不取菩提。</FONT></P>
<P><FONT size=3>　　若我成佛。寿量有限乃至俱胝那由他百千及算数劫者。不取菩提。</FONT></P>
<P><FONT size=3>　　若我成佛。国中声闻无有知其数者。假使三千大千世界满中有情及诸缘觉。于百千岁尽其智算亦不能知。若有知者不取正觉。</FONT></P>
<P><FONT size=3>　　若我成佛。国中有情寿量有限齐者。不取菩提。唯除愿力而受生者。</FONT></P>
<P><FONT size=3>　　若我成佛。国中众生若有不善名者。不取正觉。</FONT></P>
<P><FONT size=3>　　若我成佛。彼无量刹中无数诸佛。不共咨嗟称叹我国者。不取正觉。</FONT></P>
<P><FONT size=3>　　若我证得无上觉时。余佛刹中诸有情类。闻我名已所有善根心心回向愿生我国。乃至十念若不生者。不取菩提。唯除造无间恶业诽谤正法及诸圣人。</FONT></P>
<P><FONT size=3>　　若我成佛。于他刹土。有诸众生发菩提心。及于我所起清净念。复以善根回向愿生极乐。彼人临命终时。我与诸比丘众。现其人前。若不尔者。不取正觉。</FONT></P>
<P><FONT size=3>　　若我成佛。无量国中所有众生。闻说我名以己善根回向极乐。若不生者。不取菩提。</FONT></P>
<P><FONT size=3>　　若我成佛。国中菩萨皆不成就三十二相者。不取菩提。</FONT></P>
<P><FONT size=3>　　若我成佛。于彼国中。所有菩萨于大菩提。咸悉位阶一生补处。唯除大愿诸菩萨等。为诸众生被精进甲。勤行利益修大涅槃。遍诸佛国行菩萨行。供养一切诸佛如来。安立洹沙众生住无上觉。所修诸行复胜于前。行普贤道而得出离。若不尔者不取菩提。</FONT></P>
<P><FONT size=3>　　若我成佛。国中菩萨每于晨朝。供养他方乃至无量亿那由他百千诸佛。以佛威力即以食前还到本国。若不尔者不取菩提。</FONT></P>
<P><FONT size=3>　　若我成佛。于彼刹中诸菩萨众。所须种种供具。于诸佛所殖诸善根。如是色类不圆满者不取菩提。</FONT></P>
<P><FONT size=3>　　若我当成佛时。国中菩萨说诸法要。不善顺入一切智者。不取菩提。</FONT></P>
<P><FONT size=3>　　若我成佛。彼国所生诸菩萨等。若无那罗延坚固力者。不取正觉。</FONT></P>
<P><FONT size=3>　　若我成佛。周遍国中诸庄严具。无有众生能总演说。乃至有天眼者。不能了知所有杂类形色光相。若有能知及总宣说者。不取菩提若我成佛。国中具有无量色树高百千由旬。诸菩萨中有善根劣者若不能了知不取正觉若我成佛。国中众生读诵经典教授敷演。若不获得胜辩才者。不取菩提。</FONT></P>
<P><FONT size=3>　　若我成佛。国中菩萨有不成就无边辩才者。不取菩提。</FONT></P>
<P><FONT size=3>　　若我成佛。国土光净遍无与等。彻照无量无数不可思议诸佛世界。如明镜中现其面像。若不尔者。不取菩提。</FONT></P>
<P><FONT size=3>　　若我成佛。国界之内地及虚空有无量种香。复有百千亿那由他数众宝香炉。香气普熏遍虚空界。其香殊胜超过人天珍。奉如来及菩萨众。若不尔者。不取菩提。</FONT></P>
<P><FONT size=3>　　若我成佛。周遍十方。无量无数不可思议无等界众生之辈。蒙佛威光所照触者。身心安乐超过人天。若不尔者不取正觉。</FONT></P>
<P><FONT size=3>　　若我成佛。无量不可思议无等界诸佛刹中菩萨之辈闻我名已。若不证得离生获陀罗尼者。不取正觉。</FONT></P>
<P><FONT size=3>　　若我成佛。周遍无数不可思议无有等量。诸佛国中所有女人。闻我名已得清净信。发菩提心厌患女身。若于来世不舍女人身者。不取菩提。</FONT></P>
<P><FONT size=3>　　若我成佛。无量无数不可思议无等佛刹菩萨之众。闻我名已得离生法。若不修行殊胜梵行。乃至到于大菩提者。不取正觉。</FONT></P>
<P><FONT size=3>　　若我成佛。周遍十方无有等量诸佛刹中所有菩萨。闻我名已五体投地。以清净心修菩萨行。若诸天人不礼敬者。不取正觉。</FONT></P>
<P><FONT size=3>　　若我成佛。国中众生所须衣服随念即至。如佛命善来比丘法服自然在体。若不尔者。不取菩提。</FONT></P>
<P><FONT size=3>　　若我成佛。诸众生类才生我国中。若不皆获资具心净安乐。如得漏尽诸比丘者。不取菩提。</FONT></P>
<P><FONT size=3>　　若我成佛。国中群生。随心欲见诸佛净国殊胜庄严。于宝树间悉皆出现。犹如明镜见其面像若不尔者。不取菩提。</FONT></P>
<P><FONT size=3>　　若我成佛。余佛刹中所有众生闻我名已。乃至菩提诸根有阙德用非广者。不取菩提。</FONT></P>
<P><FONT size=3>　　若我成佛。余佛刹中所有菩萨。闻我名已若不皆善分别胜三摩地名字语言。菩萨住彼三摩地中。于一刹那言说之顷。不能供养无量无数不可思议无等诸佛。又不现证六三摩地者。不取正觉。</FONT></P>
<P><FONT size=3>　　若我成佛。余佛土中有诸菩萨。闻我名已。寿终之后。若不得生豪贵家者。不取正觉。</FONT></P>
<P><FONT size=3>　　若我成佛。余佛刹中所有菩萨闻我名已。若不应时修菩萨行。清净欢喜得平等住具诸善根。不取正觉。</FONT></P>
<P><FONT size=3>　　若我成佛。他方菩萨闻我名已。皆得平等三摩地门。住是定中常供无量无等诸佛。乃至菩提终不退转。若不尔者。不取正觉。</FONT></P>
<P><FONT size=3>　　若我成佛。国中菩萨随其志愿。所欲闻法自然得闻。若不尔者。不取正觉。</FONT></P>
<P><FONT size=3>　　若我证得无上菩提。余佛刹中所有菩萨闻我名已。于阿耨多罗三藐三菩提有退转者。不取正觉。</FONT></P>
<P><FONT size=3>　　若我成佛。余佛国中所有菩萨。若闻我名应时不获一二三忍。于诸佛法不能现证不退转者。不取菩提。</FONT></P>
<P><BR><FONT size=3>　　尔时佛告阿难。彼法处比丘。于世间自在王如来前。发此愿已。承佛威神。而说颂曰：</FONT></P>
<P><FONT size=3>　　 今对如来发弘誓 当证无上菩提日。<BR>　　 若不满足诸上愿 不取十力无等尊。<BR>　　 心或不堪常行施 广济贫穷免诸苦。<BR>　　 利益世间使安乐 不成救世之法王。<BR>　　 我证菩提坐道场 名闻不遍十方界。<BR>　　 无量无边异佛刹 不取十力世中尊。<BR>　　 方趣无上大菩提 出家为求于欲境。<BR>　　 于彼念慧行无有 不作调御天人师。<BR>　　 愿获如来无量光 普照十方诸佛土。<BR>　　 能灭一切贪恚痴 亦断世间诸恶趣。<BR>　　 愿得光开净慧眼 于诸有中破冥暗。<BR>　　 除灭诸难使无余 安处天人大威者。<BR>　　 修习本行已清净 获得无量胜威光。<BR>　　 日月诸天摩尼火 所有光晖皆映蔽。<BR>　　 最胜丈夫修行已 于彼贫穷为伏藏。<BR>　　 圆满善法无等伦 于大众中师子吼。<BR>　　 往昔供养自然智 多劫勤修诸苦行。<BR>　　 为求最胜诸慧蕴 满足本愿天人尊。<BR>　　 如来知见无所碍 一切有为皆能了。<BR>　　 愿我当成无与等 最胜智者真导师。<BR>　　 我若当证大菩提 如斯弘誓实圆满。<BR>　　 愿动三千大千界 天众空中皆雨花。<BR>　　 是时大地咸震动 天花鼓乐满虚空。<BR>　　 并雨栴檀细末香 唱言未来当作佛。<BR></FONT></P>
<P><FONT size=3> </P></FONT>
    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 