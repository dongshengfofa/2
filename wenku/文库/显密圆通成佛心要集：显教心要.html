<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,显密圆通成佛心要集：显教心要' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>显密圆通成佛心要集：显教心要</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     <P style="MARGIN-BOTTOM: 0pt; TEXT-ALIGN: center" align=center><B><SPAN lang=EN-US style="FONT-SIZE: 16pt"><FONT face=宋体><FONT size=4></FONT></FONT></SPAN></B> </P>
<P style="MARGIN-BOTTOM: 0pt; TEXT-ALIGN: center" align=center><B><SPAN lang=EN-US style="FONT-SIZE: 16pt"><FONT face=宋体><FONT size=4> 五台山沙门道[辰+殳]集<?xml:namespace prefix = o ns = "urn:schemas-microsoft-com:office:office" /><o:p></o:p></FONT></FONT></SPAN></B></P>
<P style="MARGIN-BOTTOM: 0pt; TEXT-ALIGN: center" align=center><B><SPAN style="FONT-SIZE: 16pt"><FONT face=宋体 size=6>显密圆通成佛心要集</FONT></SPAN></B></P>
<P><FONT size=3><FONT face=宋体>　　　　</FONT></FONT></P>
<P style="TEXT-ALIGN: center" align=center><STRONG><SPAN style="FONT-SIZE: 13.5pt"><FONT face=宋体 size=5>显密圆通成佛心要集序</FONT></SPAN></STRONG></P>
<P style="TEXT-ALIGN: center" align=center><STRONG><SPAN style="COLOR: #ff97c8"><FONT face=宋体 size=3>宣政殿学士金紫荣禄大夫行给事中知武定军节度使</FONT></SPAN></STRONG><B><SPAN lang=EN-US style="COLOR: #ff97c8"><BR><STRONG><FONT face=宋体 size=3>事上护军颖川郡开国公食邑三千户同修国史陈觉撰</FONT></STRONG></SPAN></B></P>
<P><FONT face=宋体 size=3>　　<SPAN style="COLOR: blue">昔如来居出世之尊，垂化人之道，阐扬大教，诱掖群迷。开种种之门，方便虽陈于万法；入圆圆之海，旨趣皆归于一乘。然而显教密宗，该性含相。显之义派分五教，总名素怛囕；密之部囊括三藏，独号陀罗尼。习显教者，且以空有禅律而自违，不尽究竟之圆理；学密部者，但以坛印字声而为法，未知秘奥之神宗：遂使显教密教，矛盾而相攻；性宗相宗，凿枘而难入。互成非毁，谤议之心生焉；竟执边隅，圆通之性懵矣。向匪至智，孰融异端，事必有成，人能弘道。今显密圆通法师者，时推英悟，天假辩聪，髫龀礼于名师，十五历于学肆，参禅访道，博达多闻，内精五教之宗，外善百家之奥，利名不染，爱恶非交。既而厌处都城，肆志岩壑，积累载之勤悴，穷大藏之渊源，撮枢要而诚诵在心，剖义理而若指诸掌。以谓所阅大小之教，不出显密之两途，皆证圣之要津，入真之妙道。览其文体则异，犹盘盂自列于方圆；归乎正理则同，若器室咸资于无有。而学者妄生异议，昧此通方。因是错综灵编，纂集心要，文成一卷，理尽万途，会四教总归于圆宗，收五密咸入于独部。和乳酪之味，都作醍醐；采云霞之滋，并为甘露。诚诸佛之会要，为后人之指南。使披览者，似获随意之珠，所求皆遂；遵依者，如餐善见之果，无疾不瘳。觉学愧荒虚，辞非华丽，曾因暇日，得造吾师。每亲挥尘之谈，颇广窥斑之见。属当传世，爰托撰文。素惭舒理之能，聊著冠篇之引。</SPAN>　 </FONT></P>
<SPAN lang=EN-US><FONT face=宋体 size=3>
<HR align=center width="100%" SIZE=2>
</FONT></SPAN>
<P><SPAN lang=EN-US><FONT face=宋体 size=3></FONT></SPAN> </P>
<P style="TEXT-ALIGN: center" align=center><STRONG><SPAN style="FONT-SIZE: 18pt"><FONT face=宋体>显密圆通成佛心要集卷上</FONT></SPAN></STRONG></P>
<P style="TEXT-ALIGN: center" align=center><SPAN style="COLOR: red"><FONT size=3><FONT face=宋体>五台山金河寺沙门道<SPAN lang=EN-US>[辰+殳]集</SPAN></FONT></FONT></SPAN></P>
<P style="TEXT-ALIGN: center" align=center><SPAN lang=EN-US><FONT face=宋体 size=3></FONT></SPAN> </P>
<P><FONT size=3><FONT face=宋体>　　<SPAN style="COLOR: #303000">原夫如来一代教海，虽文言浩汗，理趣渊冲，而显之与密，统尽无遗。显谓诸乘经律论是也，密谓诸部陀罗尼是也。爰自摩腾入汉，三藏渐布于支那；无畏来唐，五密盛兴于华夏。九流共仰，七众同遵。法无是非之言，人析修证之路。暨经年远，误见弥多。或习显教，轻诬密部之宗；或专密言，昧黩显教之趣；或攻名相，鲜知入道之门；或学字声，罕识持明之轨。遂使甚深观行，变作名言；秘密神宗，翻成音韵。今乃不揆琐才，双依显密二宗，略示成佛心要，庶望将来悉得圆通。故依教理，略启四门：一显教心要，二密教心要，三显密双辨，四庆遇述怀。</SPAN><SPAN style="COLOR: #3300cc">（已下四段之中，为避文繁，或暗用圣教，或义引经文，览者应知。）</SPAN></FONT></FONT></P>
<P><SPAN style="COLOR: #303000"><FONT face=宋体 size=3>　　且显初教心要者，谓贤首清凉，共判如来一代时教，而有五种。一小乘教：谓阿含等六百余卷经，婆沙等六百余卷论，说一切法从因缘生，明三界不安，了人空真理，修自利之行，忻小乘之果。二大乘始教有二：一法相宗。谓深密佛地等数十本经，瑜伽唯识等数百卷论。说一切法皆是唯识，了二空真理，修六度万行，趣大乘佛果，于中多谈法相之义。二无相宗。谓诸部般若等千余卷经，中百门等数本论文。说一切法本来是空，无始迷情妄认为有，欲证菩提以为所得，修习万行，于中多谈无相空义。斯之两宗，皆是大乘初门，故名曰始。始者初也。三一乘终教：谓法华涅槃等四十余部经，宝性佛性等十余部论。说一切众生皆有佛性，从本已来，灵明不昧，了了常知，无始迷倒，不自觉悟；欲成佛果，须先了悟自家佛性，后方称性修习本有无量妙行。多谈法性，是大乘尽理之教，故名曰终。终者尽也。四一乘顿教：谓楞伽思益经文，达磨所传禅宗。说一切妄相本空，真心本净，元无烦恼，本是菩提。唯谈真性，不依位次成佛，故名曰顿。五不思议乘圆教：谓华严一经，十地一论。全说毗卢法界、普贤行海，于中所有若事若理、若因若果，一具一切，重重无尽。总含诸教，无法不收；称性自在，无障无碍；迥殊偏说，故名为圆。此之五教，前前者是浅是权，后后者是深是实。若以圆教望之，前四皆是应根权施设也</FONT></SPAN><SPAN style="COLOR: #3300cc"><FONT face=宋体 size=3>。（今且据对待而论，言前四是权，圆教为实。若定执圆教为实，缺前四教，亦非圆畅。若五教俱传，偏圆共赞，逗根方足。已下为圆教中，具含前教行门，故不别说。）</FONT><SPAN lang=EN-US><BR></SPAN></SPAN><SPAN lang=EN-US style="COLOR: #303000"><BR><FONT face=宋体 size=3>　　今依圆教修行，略分为二：初悟毗卢法界，后修普贤行海。<BR><BR>　　且初悟毗卢法界者，谓华严经所说一真无障碍法界，或名一心，于中本具三世间</FONT></SPAN><FONT size=3><FONT face=宋体><SPAN style="COLOR: blue">（一器世间，谓一切国土；二众生世间，谓一切有情；三智正觉世间，谓一切圣人）</SPAN><SPAN style="COLOR: #303000">、四法界</SPAN><SPAN style="COLOR: blue">（一事法界，二理法界，三事理无碍法界，四事事无碍法界）</SPAN><SPAN style="COLOR: #303000">。一切染净诸法，未有一法出此法界，此是一切凡夫圣人根本之真心也</SPAN><SPAN style="COLOR: blue">（亦是根本之真身）</SPAN><SPAN style="COLOR: #303000">。泛言真心而有二种：一同教真心，二别教真心。于同教中复有二种：一终教真心，二顿教真心。 <SPAN lang=EN-US><o:p></o:p></SPAN></SPAN></FONT></FONT></P>
<P><FONT size=3><FONT face=宋体><SPAN style="COLOR: #303000">　　且初终教真心者，故首楞严经云：当知虚空生汝心内，犹如片云点太清里，况诸世界在虚空耶？（自家真心，犹如太清之天；十方虚空，喻似一片之云。即知真心极大，虚空极小。虚空比于真心，尚尔极小，况诸世界在虚空中耶？）又云：空生大觉中，如海一沤发，有漏微尘国，皆依空所生</SPAN><SPAN style="COLOR: blue">（大觉即是真心异名。真心广大，犹如大海；虚空微小，似一浮沤。况诸国土，皆依虚空生耶。若比真心，即是小中之小。）</SPAN><SPAN style="COLOR: #303000">又云：真心遍圆，含裹十方，反观父母所生之身，如彼十方虚空之内，吹一微尘<SPAN lang=EN-US>.若存若亡。又云：不知色身，外洎山河虚空大地，咸是妙明真心中物。又云：一切世间诸所有物，皆即菩提妙明真心（既言皆即菩提妙明真心，非是世间诸法，在真心内，别有其体，即知尽法界，所有虚空大地、情与非情，全是一味妙明真心，凝然清净，不增不减）。一切众生，从无始来，迷却此心，妄认四大为身，缘虑为心，譬如百千个澄清大海不认，但认一小浮沤。</SPAN></SPAN><SPAN style="COLOR: #3300cc">（若了四大之身，缘虑之心，缘生无性，全是真心，如了浮沤缘生无体，全是海水。近有儒生，罕览佛经，闻斯广大真心，懵然未信，余寻喻云：此是如来亲说，但是自心迷倒不见，安得不信！且如俗书庄子云：北溟有鱼，其名为鲲，鲲之大不知其几千里；化而为鸟，其名为鹏。鹏之背不知其几千里，怒而飞，其翼若垂天之云，将徙于南溟，水击三千里，搏扶摇而上者九万里。列子云：世岂知有此物哉？大禹行而见之，伯益知而名之，夷坚闻而志之。不可为自目不亲睹，亦不信有此物耶！俗书所说有相物情尚尔，何况如来所说无相真心也。宝性论云：［殸<SPAN lang=EN-US>/卵］居者不知宇宙之通泰，是也。）</SPAN></SPAN></FONT></FONT></P>
<P><FONT size=3><FONT face=宋体><SPAN style="COLOR: #303000">　　后顿教一心者，谓绝待一心，弥满清净，中不容他。一切妄相，本来是无；绝待真心，本来清净。华严经云：法性本空寂，无取亦无见，性空即是佛，不可得思量。起信论云：一切诸法，从本已来，离言说相，离名字相，离心缘相，毕竟平等，无有变易，不可破坏，唯是一心，故名真如。谓前终教，随众生迷，说有色身、山河、虚空、大地、世间诸法，令诸众生翻妄归真，了达色身、山河、虚空、大地、世间诸法，全是一味妙明真心。今顿教中，本无色身、山河、虚空、大地、世间诸法，本是一味绝待真心。故清凉云：总不说法相，唯辩真性，即知周遍法界；本是一味绝待真心，寂然清净，不生不灭，不增不减。欲要易解周遍法界，喻似一颗莹净圆珠，朗然清净，无影无像，无内无外。清凉云，照体独立，物我一如；达磨云，我法以心传心，不立文字，即传此心；曹溪云，明镜本清净，何假出尘埃：亦是此心也。一切众生从无始来，不了此心，妄见诸相，犹如眼病，横见空华。圆觉经云：妄认四大为自身相，六尘缘影为自心相，譬彼病目，见空中华。</SPAN><SPAN style="COLOR: #3300cc">（若了真心本无诸相，如虚空中本无诸华，圆觉经云：如来因地修圆觉者，知是空华，即无流转，亦无身心受彼生死，非作故无，本性无故。今顿教中，空华之喻，甚为切要。今时缁素宗禅者极广，洎乎开示此心，多不入神。如叶公好龙，真龙现前，愕然不顾；若未悟此心，非是真禅。是故欲修禅行，先须了悟此一心也。）</SPAN></FONT></FONT></P>
<P><FONT size=3><FONT face=宋体><SPAN style="COLOR: #303000">　　二别教一心者，谓一真无障碍大法界心，含三世间，具四法界，全此全彼，而无障碍。即知包罗法界，圆裹十方，全是一真大法界心，于此一真大法界内，所有若凡若圣、若理若事，随举一法，亦皆全是大法界心，乃至唯举一尘，亦皆全是大法界心。华严经云：华藏世界所有尘，一一尘中见法界。又一尘既是大法界心，于此一尘大法界内，复举一尘，亦皆全是大法界心。若横若竖，重重举之，重重皆是大法界心。故清凉大师，于华严十地品疏，说帝网无尽一心也。一切众生，从无始来迷妄不知无尽法界是自身心，于中本具帝网无尽色心功德，即与毗卢遮那身心齐等；却将自家无障无碍佛之身心，颠倒执为杂染众生。譬如金轮圣王，统四天下，身智具足，富乐无比，忽然昏睡，梦为蚁子，于梦位中，但认已为蚁子，不觉本是轮王</SPAN><SPAN style="COLOR: #3300cc">（无尽法界之佛，世喻难况，今但喻迷真执妄之义，智者应知。）</SPAN><SPAN style="COLOR: #303000">是故欲求成就究竟佛果，切须悟此毗卢法界，若未悟此法界，纵经多劫，修习万行，徒自劳苦，不得名为真实菩萨，亦不能生如来家。故华严经云：不了于自心，云何知正道。彼由颠倒慧，增长一切恶。清凉云：不依此悟，所作非真，自为修行，元来结业。</SPAN><SPAN style="COLOR: #3300cc">（此无尽法界一心，人罕能知，知亦寡信，信亦鲜解，解亦难臻此境。是以多劫菩萨，不信不解；上首声闻，如盲如聋。其有宿熏圆根，宜此驻意，若能信悟在怀，当日生于佛家。恐人难信，今举例况之。如法苑珠林说：有一术人路行，见一人担担，上有笼子，可受升余，告担人云：我步行疲极，欲寄君笼子内，愿相许耳。担人虑是狂人，但语云，任君入耳。乃跳入笼子中。笼子非大，术人非小，担之而行，也不觉重。行数十里，担人于一树下住食，乃呼术人共食。术人云：我自有饮食。担人视之，见笼中有种种器物饮食。告担人云：我欲与妇共食。即口中吐出一女子，容貌甚美，二人共食。食已，其夫便睡。妇告担人：我有外夫，欲来共食，夫若觉时，君勿道之。妇便口中出一丈夫共食。三人笼中全不逼窄。良久，其夫身动欲觉，其外夫告担人云，且去。其妇即置外夫口中，器物饮食，亦置口中。其夫觉已，复置妇在口中。云云。此是世间小术，尚尔重重相容，而无障碍；岂况毗卢无障碍法界耶。应须谛而信之，思而解之，勿要高推圣境、虚度一生者哉！）</SPAN></FONT></FONT></P>
<P class=MsoNormal style="MARGIN: 0cm 0cm 0pt; TEXT-INDENT: 24pt"><FONT size=3><FONT face=宋体><SPAN style="COLOR: #333333">后修普贤行海者，既得了悟无障碍法界于自本心，于中本具十华藏世界微尘数相好，帝网无尽神通功德，与十方诸佛更无差别。奈无始局执妄情，习以性成，卒难顿尽，致令自家神通功德，不能尽得自在受用。故须称自家毗卢法界，修本有普贤行海，令无尽功用，疾得现前。《华严经》云：修此法者，少作功力，疾得菩提。虽普贤行海浩瀚无涯</SPAN><SPAN style="COLOR: blue">（一藏教中所说行门，皆是华严普贤之行，但应权浅根宜支流出也）</SPAN></FONT></FONT><SPAN style="COLOR: #333333"><FONT face=宋体 size=3>。今就观行，略示五门：一诸法如梦幻观，二真如绝相观，三事理无碍观，四帝网无尽观，五无障碍法界观。</FONT><SPAN lang=EN-US><BR><BR><FONT face=宋体 size=3>　　且初诸法如梦幻观者</FONT></SPAN></SPAN><FONT size=3><FONT face=宋体><SPAN style="COLOR: blue">（即当事法界观）</SPAN><SPAN style="COLOR: #333333">，谓常观一切染净诸法，全体不实皆如梦幻，此能观智亦如梦幻，《华严经》云：譬如梦中见，种种诸异相，世间亦如是，与梦无差别。又云：度脱诸众生，令知法如幻，众生不异幻，了幻无众生，又《金刚经》云：一切有为法，如梦幻泡影，如露亦如电，应作如是观。肇公云：虚兮妄兮，三界不实；梦兮幻兮，六道无物。一切众生从无始来，执一切法而为实有，致使起惑造业，循环六道。若常想一切名利怨亲、三界六道，全体不实，皆如梦幻，则爱恶自然淡薄，悲智自然增明。</SPAN><SPAN style="COLOR: blue">（此梦幻观，圆觉疏中名起幻消尘观，天台名假观，亦名方便随缘止，谓分明鉴照曰观，寂然不乱曰止，即观中便有止，止中便具观，乃止观双运也。余诸止观，准此解之。）</SPAN></FONT></FONT><SPAN lang=EN-US style="COLOR: #333333"><BR><BR><FONT size=3><FONT face=宋体>　　若人虽信解圆教，而烦恼厚重，不能习得此梦幻观者，应作不净观，谓观身五种不净。<o:p></o:p></FONT></FONT></SPAN></P>
<P class=MsoNormal style="MARGIN: 0cm 0cm 0pt; TEXT-INDENT: 24pt"><SPAN lang=EN-US style="COLOR: #333333"><BR><FONT size=3><FONT face=宋体>　　一、种子不净：谓父精母血赤白二色和合成故。《智度论》云：是身种不净，非余妙宝物，不由白净生，但从秽道出。<o:p></o:p></FONT></FONT></SPAN></P>
<P class=MsoNormal style="MARGIN: 0cm 0cm 0pt; TEXT-INDENT: 24pt"><SPAN lang=EN-US style="COLOR: #333333"><BR><FONT size=3><FONT face=宋体>　　二、住处不净：谓在母腹中，生脏之下，熟脏之上，不净流溢，污秽充满，彼中住故。又海山云：不净乃作衣装，污秽便为饮食。<o:p></o:p></FONT></FONT></SPAN></P>
<P class=MsoNormal style="MARGIN: 0cm 0cm 0pt; TEXT-INDENT: 24pt"><SPAN lang=EN-US style="COLOR: #333333"><BR><FONT size=3><FONT face=宋体>　　三、自体不净：谓三十六物，皆是不净共和合故。言三十六者，外有十二：发、毛、爪、齿、垢、汗、大小二遗、眵、泪、涕、唾；次有十二：皮、肤、血、肉、肪、［月＋高］、脑、膜、骨、髓、筋、脉；中有十二：心、肝、胆、肺、脾、肾、肠、胃、生脏、熟脏、赤痰、白痰。即知从顶至足，皆是不净。永嘉师云：革囊盛粪，脓血之聚，不净流溢，虫蛆住处，鲍肆厕孔，亦所不及。<BR><BR>　　四、自相不净：谓九窍常流诸秽恶故。言九窍者，两耳出垢，两眼出眵泪，两鼻出浓涕，口出涎唾，大便道出屎，小便道出尿。《智度论》云：种种不净物，充满于身中，常流出不净，如漏囊盛物。<o:p></o:p></FONT></FONT></SPAN></P>
<P class=MsoNormal style="MARGIN: 0cm 0cm 0pt; TEXT-INDENT: 24pt"><SPAN lang=EN-US style="COLOR: #333333"><BR><FONT size=3><FONT face=宋体>　　五、究竟不净：谓命终身坏，［月＋夆］ 胀臭秽，脓血蛆分，不堪近故。天台云：从足至头，从头至足，循身观察，唯见［月＋夆］胀坏烂，大小便道，虫脓流出，臭剧死狗。《心地观经》云：应观自身臭秽不净，犹如死狗。《金光明经》云：我从久来恃此身，臭秽脓流不可爱，虽常供养怀怨害，终归弃我不知恩。<o:p></o:p></FONT></FONT></SPAN></P>
<P class=MsoNormal style="MARGIN: 0cm 0cm 0pt; TEXT-INDENT: 24pt"><SPAN lang=EN-US style="COLOR: #333333"><BR><FONT size=3><FONT face=宋体>　　观自身竟，复观他人。若男若女所有之身，皆具五种不净。乃至观一切世间有情之身，皆是不净。故《起信论》云：应观世间一切有身，悉皆不净；种种秽污，无一可乐。既观皆是不净，贪爱之心自然不起。《阿含经》说：昔有国王嗜欲无厌，有一比丘以偈谏曰：目为眵泪窟，鼻是秽涕囊，口为涎唾器，腹是屎尿仓，但王无慧目，为色所耽荒，贫道见之恶，出家修道场。天台云：虽观不净，能成大事，如海中尸，依之得度。<o:p></o:p></FONT></FONT></SPAN></P>
<P class=MsoNormal style="MARGIN: 0cm 0cm 0pt; TEXT-INDENT: 24pt"><SPAN lang=EN-US style="COLOR: #333333"><BR><FONT size=3><FONT face=宋体>　　或作骨锁观。应先观想自身额上，皮肉烂坠，唯见白骨。渐渐从狭至宽，想于一头，皮肉烂坠，见于白骨；乃至全身，皆见白骨。既见自身一具骨锁分明现已，复观余人烂坠亦尔。观第二具已，渐次观于一房、一寺、一城、一国，乃至遍地，以海为边，骨锁充满。为令观心增长，复却从宽至狭渐略而观：唯见一国皆是骨锁，渐见一城、一寺、一房、一具，又于一具中，乃至渐渐唯见眉间少许白骨，见眉间已，专注一缘，湛然而住。如是修习，乃至得定。此观成就，一切贪爱自然消亡。<o:p></o:p></FONT></FONT></SPAN></P>
<P class=MsoNormal style="MARGIN: 0cm 0cm 0pt; TEXT-INDENT: 24pt"><SPAN lang=EN-US style="COLOR: #333333"><BR><FONT size=3><FONT face=宋体>　　或作数息观。应从浅至深次第进修。先须调和自家气息，不涩不滑，专注一心，数出入息。先数入息，后数出息，从一至十，终而复始。想心在数，不令散乱。若觉自心不假功力，任运从一至十住数息中，然更一心随息出入。若息入时，心乃随之，从鼻至喉，从喉至心，脐、髋、脾、胫，乃至脚指；若息出时，心亦随之，息出离身，为至一搩一寻等。一心恒随息之出入。若觉心息任运相依，然更系念唯在眉间，或在鼻端，安止其心。观息住身，如珠中缕，为冷、为暖，为损、为益。若觉身湛湛然悦乐，然更谛观微细之息，及观全身三十六物内外不净，又观心识刹那不住。如是修习，觉息出入遍诸毛孔，心眼开明，彻见身内三十六物及诸虫户，方更转修其余行门。更有别说，恐繁且止。如经中说：观出入息，三世诸佛入道之初门也。<o:p></o:p></FONT></FONT></SPAN></P>
<P class=MsoNormal style="MARGIN: 0cm 0cm 0pt; TEXT-INDENT: 24pt"><SPAN lang=EN-US style="COLOR: #333333"><BR><FONT size=3><FONT face=宋体>　　或作我空观。应须作意推寻，今此之身本来无我，但是色心二法和合为相。色有地、水、火、风之四类：所谓毛、发、爪、齿、皮、肉、筋、骨、髓、脑、垢、色，皆是其地；涕、唾、脓、血、津、液、涎、沬、痰、泪、精、气、大小便利，皆是其水；暖是其火；动转是风。心有受、想、行、识之四类：所谓领纳是受，取像是想，造作是行，了别是识。于此八类，何者是我？若皆是我，即有八我。又况色中复有三百六十段骨，段段各别，皮、毛、筋、肉、肝、心、脾、肾各不同，是诸心数等亦各不同。见不是闻，喜不是怒，既有此众多之物，不知定取何者为我？若皆是我，我即百千，一身之中，多生纷乱。离此之外，复无别法，翻覆推我，皆不可得：便知此身，但是众缘假和合相，本来无我。行者昼夜恒作此观甚妙，为一切众生，从无始来，执身为我，因宝此我，贪求名利，欲荣益我，嗔违情境，恐侵损我，愚痴之情，非理计校。今既常观此身本来无我，即三毒自灭，三毒既灭，三界自离也。<o:p></o:p></FONT></FONT></SPAN></P>
<P class=MsoNormal style="MARGIN: 0cm 0cm 0pt; TEXT-INDENT: 24pt"><SPAN lang=EN-US style="COLOR: #333333"><BR><FONT face=宋体 size=3>　　或他法空观。应须谛观此身色心二法——色有地、水、火、风，心有受、想、行、识——于此八法一一谛观，皆从缘生，都无自性，八法当体皆是空也。初心行者，宜习此等观门，随心所乐，或一或二，乃至五种，皆得修习。心观法门，唯贵修炼。炼之有味，说之言淡也。</FONT></SPAN><SPAN lang=EN-US><BR><SPAN style="COLOR: #333333"><BR><FONT face=宋体 size=3>　　二、真如绝相观者</FONT></SPAN><SPAN style="COLOR: blue"><FONT face=宋体 size=3>（即当理法界观）</FONT></SPAN><FONT size=3><FONT face=宋体><SPAN style="COLOR: #333333">。于中安心，复有三门。<BR><BR>　　一者，常观遍法界，唯是一味清净真如，本无差别事相。此能观智，亦是一味真如。《华严经》云：一切法无生，一切法无灭，若能如是解，诸佛常现前。又七祖禅师云：无念念者，即念真如。六祖释无念云：无者无诸相，念者念真如，此乃想念诸法，全是真如。虽然想念，本无想念之相。故《起信论》云：虽念，无有能念可念。</SPAN><SPAN style="COLOR: blue">（此中所想真如，即是前顿教中所说绝待真心也。此门行者，常想一切诸法，唯是一味清净真如，本无生灭，是名真如三昧，亦名一行三昧，亦名无生三昧。）<o:p></o:p></SPAN></FONT></FONT></SPAN></P>
<P class=MsoNormal style="MARGIN: 0cm 0cm 0pt; TEXT-INDENT: 24pt"><SPAN lang=EN-US style="COLOR: #333333"><BR><FONT face=宋体 size=3>　　二者，若念起时，但起觉心，故七祖云：念起即觉，觉之即无，修行妙门，唯在于此，即此觉心，便名为观。此亦虽起觉心，本无起觉之相。</FONT></SPAN><SPAN style="COLOR: blue"><FONT size=3><FONT face=宋体>（此门行者，一切时中，心念若起，但起觉心，便是修行，要妙之门。）<SPAN lang=EN-US><o:p></o:p></SPAN></FONT></FONT></SPAN></P>
<P class=MsoNormal style="MARGIN: 0cm 0cm 0pt; TEXT-INDENT: 24pt"><SPAN lang=EN-US style="COLOR: blue"><BR></SPAN><SPAN style="COLOR: #333333"><FONT face=宋体 size=3>　　三者，拟心即差，动念便乖，但栖心无寄，理自玄会。故《华严经》云：法性本空寂，无取亦无见，性空即是佛，不可得思量。又古德云：实相言思断，真如绝见闻，此是安心处，异学徒云云。此但任其本性自照，更不起新生慧解，故《圆觉经》云：但诸菩萨，及末世众生，居一切时不起妄念，于诸妄心亦不息灭，住妄想境，不加了知，于无了知，不辩真实。又贤首云：若起心作凡行、圣行，非是真行；不作一切行，行心无寄，是名大行。此门即以本性自照名观。</FONT></SPAN><SPAN style="COLOR: blue"><FONT face=宋体 size=3>（此门行者，一切时中，心无所寄，是名真修。虽然备修万行，于万行中心无所寄。）</FONT><SPAN lang=EN-US><BR></SPAN></SPAN><SPAN lang=EN-US style="COLOR: #333333"><BR><FONT size=3><FONT face=宋体>　　又禅宗东夏七代祖师，所传心要，而有三门，摄尽无遗：<o:p></o:p></FONT></FONT></SPAN></P>
<P class=MsoNormal style="MARGIN: 0cm 0cm 0pt; TEXT-INDENT: 24pt"><SPAN lang=EN-US style="COLOR: #333333"><BR><FONT size=3><FONT face=宋体>　　一见性门，先须了悟绝待真心，一切妄相本无，真心本净，即心是佛，非假外求，即前顿教一心是也；　　二安心门，如上所说想念真如等三门是也；<o:p></o:p></FONT></FONT></SPAN></P>
<P class=MsoNormal style="MARGIN: 0cm 0cm 0pt; TEXT-INDENT: 24pt"><SPAN lang=EN-US style="COLOR: #333333"><BR><FONT size=3><FONT face=宋体>　　三发行门，须备修菩萨六度万行。<o:p></o:p></FONT></FONT></SPAN></P>
<P class=MsoNormal style="MARGIN: 0cm 0cm 0pt; TEXT-INDENT: 24pt"><SPAN lang=EN-US style="COLOR: #333333"><BR><FONT size=3><FONT face=宋体>　　具依三门，即是正禅；随阙一门，便成偏见。<BR><BR>　　达磨云：我法以心传心，不立文字，此心是一切众生清净本觉，亦名佛性；欲求佛道，须悟此心，即是见性门。<o:p></o:p></FONT></FONT></SPAN></P>
<P class=MsoNormal style="MARGIN: 0cm 0cm 0pt; TEXT-INDENT: 24pt"><SPAN lang=EN-US style="COLOR: #333333"><BR><FONT size=3><FONT face=宋体>　　又云：如是安心，所谓壁观，令修道人，心住真理，寂然无为，喻似墙壁，不起分别，即是安心门。<o:p></o:p></FONT></FONT></SPAN></P>
<P class=MsoNormal style="MARGIN: 0cm 0cm 0pt; TEXT-INDENT: 24pt"><SPAN lang=EN-US style="COLOR: #333333"><BR><FONT size=3><FONT face=宋体>　　又云：如是发行，所谓四行。<o:p></o:p></FONT></FONT></SPAN></P>
<P class=MsoNormal style="MARGIN: 0cm 0cm 0pt; TEXT-INDENT: 24pt"><SPAN lang=EN-US style="COLOR: #333333"><BR><FONT size=3><FONT face=宋体>　　一、报怨行。谓修道人，若受苦时，当自念言：我从往昔无数劫中，弃本逐末，流浪诸趣，多起怨憎，违害无限；今虽无犯，是我宿怨恶业果熟，非天非人所能见与，甘心忍受，都无怨诉。经云：逢苦不忧。何以故？识达故。<o:p></o:p></FONT></FONT></SPAN></P>
<P class=MsoNormal style="MARGIN: 0cm 0cm 0pt; TEXT-INDENT: 24pt"><SPAN lang=EN-US style="COLOR: #333333"><BR><FONT size=3><FONT face=宋体>　　二、随缘行。谓修道人，若得胜报、荣誉等事，当自念言：一切诸法皆从缘生，是我过去修因所感，今方得之，缘尽还无，何喜之有？得失随缘，心无增减，喜风不动，嗔风不生。<o:p></o:p></FONT></FONT></SPAN></P>
<P class=MsoNormal style="MARGIN: 0cm 0cm 0pt; TEXT-INDENT: 24pt"><SPAN lang=EN-US style="COLOR: #333333"><BR><FONT size=3><FONT face=宋体>　　三、无所求行。世人长迷，处处贪著，名之为求。智者悟真理，将俗反三界九居，犹如火宅。有身皆苦，谁得而安，于三界内，无所愿乐。经云：有求皆苦，无求乃乐。<o:p></o:p></FONT></FONT></SPAN></P>
<P class=MsoNormal style="MARGIN: 0cm 0cm 0pt; TEXT-INDENT: 24pt"><SPAN lang=EN-US style="COLOR: #333333"><BR><FONT size=3><FONT face=宋体>　　四、称法行。谓性净真理，目之为法，而此理性本无悭等一切万恶，应称理性修布施等一切万善。<o:p></o:p></FONT></FONT></SPAN></P>
<P class=MsoNormal style="MARGIN: 0cm 0cm 0pt; TEXT-INDENT: 24pt"><SPAN lang=EN-US style="COLOR: #333333"><BR><FONT size=3><FONT face=宋体>　　斯之四行，即是发行门。<o:p></o:p></FONT></FONT></SPAN></P>
<P style="TEXT-INDENT: 24pt"><SPAN style="COLOR: #333333"><FONT face=宋体 size=3>又草堂禅师《圆觉疏》中亦有三门，大同于此。一、先悟圆觉性，谓一味清净真心；二、次发菩提心，谓大悲、大智、大愿；三、后修菩萨行，谓六度万行等法。斯之三门，禅学之者，甚为切要。若不圆修三门，无由离诸邪见，谓古来禅宗诸家语录，多分但应当时根宜，或唯说见性，或但言安心，或只谈发行。又于安心、发行中，复各有多途，或但明一途等云云。今此诸门，心若通达，然后披览诸家禅教，乃各知其旨归。</FONT><SPAN lang=EN-US><BR><BR><FONT face=宋体 size=3>　　三、事理无碍观者</FONT></SPAN></SPAN><FONT size=3><FONT face=宋体><SPAN style="COLOR: blue">（即当事理无碍法界观）</SPAN><SPAN style="COLOR: #333333">。谓常观一切染净事法，缘生无性，全是真理。真理全是一切染净事法，如观波全是湿，湿全是波，故《起信论》云：虽念诸法自性不生，而复即念因缘和合，善恶之业，苦乐等报，不失不坏。</SPAN><SPAN style="COLOR: blue">（理不碍事也，如湿性虽一，不碍波浪成多。）</SPAN><SPAN style="COLOR: #333333">虽念因缘善恶业报，而亦即念性不可得。</SPAN></FONT></FONT><SPAN style="COLOR: blue"><FONT face=宋体 size=3>（事不碍理也，如波浪虽多，不碍全是湿性。）</FONT><SPAN lang=EN-US><BR></SPAN></SPAN><SPAN lang=EN-US style="COLOR: #333333"><BR><FONT size=3><FONT face=宋体>　　若习假、空、中三观者——谓想一切诸法，缘生无性，举体全空，即是空观；如观镜中像，全无实体，若想一切诸法，虽有不实，皆如梦幻，即是假观；如观镜中像，有而不实，若想一切诸法，全是一味妙明真心，如前终教所明广大真心是也，即是中观，如观明镜。此之三观，或单修一门，或渐次俱修，或一时齐修，任器取舍。<o:p></o:p></FONT></FONT></SPAN></P>
<P style="TEXT-INDENT: 24pt"><SPAN lang=EN-US style="COLOR: #333333"><BR></SPAN><FONT face=宋体 size=3>　　四、帝网无尽观者<SPAN style="COLOR: blue">（则当事事无碍法界观）</SPAN>。于中略示五门：一礼敬门，二供养门，三忏悔门，四发愿门，五持诵门。 </FONT></P>
<P><FONT size=3><FONT face=宋体>　　初礼敬门者，谓想尽虚空遍法界尘尘刹刹帝网无尽三宝前，各有帝网无尽自身；每一一身，各礼帝网无尽三宝；每一一三宝前，各有自家帝网无尽身礼。更想此一门，尽未来际，无有休歇，念念相续，无有间断，身语意业，无有疲厌。<SPAN style="COLOR: blue">（或坐中作此观想，或晨昏礼佛，暂时敛念，入此观门，功德无尽。清凉云：不入此观，徒自疲劳。或且入纯门，想遍法界，纯是毗卢佛，或准提等，每一尊前，且想一身礼。更若难入，且想十尊佛，每一尊前，有一身礼，习之稍熟，渐增百尊千尊，乃至无尽。下准此门习之。） <SPAN lang=EN-US><o:p></o:p></SPAN></SPAN></FONT></FONT></P>
<P><FONT size=3><FONT face=宋体>　　二供养门。想尽虚空遍法界尘尘刹刹帝网无尽三宝前，各有帝网无尽自身；每一一身，各出帝网无尽供具——所谓香华、灯烛、衣服、饮食、幢、旛、伞、盖，璎珞云、楼阁云等；每一一身所出供具，各供养帝网无尽三宝；每一一三宝前，有帝网无尽身供养。更想此一门，尽未来际，无有休歇，念念想续，无有间断，身语意业，无有疲厌。<SPAN style="COLOR: blue">（或坐中想此供养；或佛前烧香奉华时，暂入此观；或无香华，但合掌入此观门：功德亦无穷尽。） <SPAN lang=EN-US><o:p></o:p></SPAN></SPAN></FONT></FONT></P>
<P><FONT face=宋体 size=3>　　三忏悔门，想尽虚空遍法界尘尘刹刹帝网无尽三宝前，各有帝网无尽身；每一一身，尽皆志诚忏悔帝网无尽罪障，所谓自从无始迄至今身，所造五逆十恶等罪，烦恼所知等障；每一一身，忏悔帝网无尽罪障；每一一罪障，有帝网无尽身忏悔。总想此一门，尽未来际，无有休歇，念念相续，无有间断，身语意业，无有疲厌。<SPAN style="COLOR: blue">（或坐中想此忏悔；或佛前忏悔时，作此观门。）</SPAN> </FONT></P>
<P><FONT size=3><FONT face=宋体>　　四发愿门。想尽虚空遍法界尘尘刹刹帝网无尽三宝前，各有帝网无尽身；每一一身，各发帝网无尽愿——所谓无边众生誓愿度，无边烦恼誓愿断，无边佛法誓愿学，无边福智誓愿集，无上菩提誓愿成，并自心所乐善愿，尽总发之；每一一身，发帝网无尽愿；每一一愿，有帝网无尽身发。总想此一门，尽未来际，无有休歇，念念相续，无有间断，身语意业，无有疲厌。<SPAN style="COLOR: blue">（或坐中念炼；或佛前发愿时，作此观想。） </SPAN></FONT></FONT></P>
<P><FONT size=3><FONT face=宋体>　　五持诵门。想尽虚空遍法界尘尘刹刹帝网无尽三宝前，各有帝网无尽身；每一一身，各持帝网无尽真言教法诸佛菩萨名号；每一一真言教法诸佛菩萨名号，有帝网无尽身持。总想此一门，尽未来际，无有休歇，念念相续，无有间断，身语意业，无有疲厌。<SPAN style="COLOR: blue">（或持课诵经等时，先作此观想竟，然后持诵甚妙。○上之五门既尔，若其余行门，准此习之。） <SPAN lang=EN-US><o:p></o:p></SPAN></SPAN></FONT></FONT></P>
<P><FONT face=宋体 size=3>　　若习相即观者，而有四句：一者一即一，谓观一毛即一耳时，一耳同时却即一毛；二者一切即一，三者一即一切，此两句应合而观之，谓观一切尘即一佛时，一佛同时却即一切尘；四者一切即一切，谓观一切人即一切佛时，一切佛同时却即一切人。每句之中，一切诸法例准观之。 </FONT></P>
<P><FONT face=宋体 size=3>　　若习相入观者，亦有四句：一者一摄一带之入一，谓观一人摄一佛带之将入一菩萨中，如东镜摄南镜带之将入西镜中；二者一摄一切带之入一，谓观一华摄一切河带之将入一山中；三者一切摄一带之入一切，谓观一切尘摄一佛带之将入一切毛中；四者一切摄一切带之入一切，谓观一切树摄一切神带之将入一切海中。每句之中，一切诸法例准观之。此相即相入二观，随观每句之中，复有总观、别观等多［番＋去］观心，恐繁不示；但专心修炼，自然晓达。故裴公《法界观·序》云：但使学人冥此境于自心，心慧既明，自见无尽之义，不在备通教典，碎列科段。若习同时具足相应观者，谓随观一法，同时具足法界诸法也。其余玄门，例此解之。 </FONT></P>
<P><FONT face=宋体 size=3>　　若有乐习圆宗三观三止者，谓行者观一人时，便成三观三止。且就一人之身具明三谛：人身假相有故，名俗谛；人身缘生无性色体空故，名真谛；人身假相无别自性，举体全是寂照真理，名中道谛。然此三谛，体用无碍，空有相融，即一而三，即三而一。法本如是。依此三谛，行者观察，成三观三止：谓行者心，观人身假相幻有，名假观；即此观心了假相时，离实有执，名方便随缘止；又观人身色体全空，名为空观；即此观心了色空时，离于色体实有之执，名体真止；又观人身举体全是中道实性，名中道观；即此观心离相有执及离体空执，名远离二边分别止。如是观心，于一念中，齐见三谛，义立三观，离三种执，义立三止。三观三止，只是一心；即一常六，即六常一。将此一心，契同所观三谛体用空有无碍之境，心境常融，复常历然。既观一人之身，而成三观三止。观一切法，例皆如是。 </FONT></P>
<P><FONT face=宋体 size=3>　　问曰：夫大行统唯无念，何以此帝网相即等观，令人起无尽想念，岂不疲役身心耶？</FONT></P>
<P><FONT face=宋体 size=3>　　答云：若此见者，是离念外求无念者，尚未得于真无念，真无念者念本无，无何能更得念与无念之无碍，又若得真无念，但是无尽行中之一行，岂得总遮无尽之圆行耶，此问答意出华严大疏，若不习帝网相即等观，终不能得无碍佛果，今有小根闻此法门，即嫌繁乱全不介怀，昔人云：井蛙不能居海，泰山难以处囊是也。</FONT><SPAN lang=EN-US><BR style="mso-special-character: line-break"><BR style="mso-special-character: line-break"></SPAN></P>
<P><FONT face=宋体 size=3>　　五无障碍法界观者<SPAN style="COLOR: blue">（即当四法界所依总法界观）</SPAN>。谓常观想一切染净诸法，举体全是无障碍法界之心。此能观智，亦想全是法界之心。《华严经》云：知一切法即心自性，成就慧身，不由他悟。又清凉云：若知触物皆心，方了心性，今此无障碍法界中，本具三世间、四法界，一切染净诸法，未有一法出此法界。而此法界，全此全彼，互无障碍，则知根根尘尘，全是无障碍法界。若于四威仪中，常观根根尘尘，皆是重重无尽法界，即习普眼之境界也。<SPAN style="COLOR: blue">（此观是一切三昧观门根本。若常修习，一切三昧观门，自然现前。）</SPAN> </FONT></P>
<P style="TEXT-INDENT: 24pt"><FONT face=宋体 size=3>上来所说诸多观门，或乐总修者，或修一二者，任情皆得，但专切修炼，一生不克，三生必圆。又行者须起思想，想得现前，常现不隐，方是华严圆教真行。清凉疏主，事事无碍十玄门中，多有六句。前五句，是起想修炼，炼得现前，更不想炼，虽不想炼，常现不隐，方成第六行句。《法界观》云：深细思之，令现在前，圆明显现，称行境界。<SPAN style="COLOR: blue">（圭山禅师释云：思之令现，为真解也，已现即不更思，虽不更思，而亦常现不隐，方为实行。）</SPAN>又一行禅师云：先须起想，想得现前，然后用般若空而净除之，即成不思议大用，顿入佛果。若不起心观之，错会般若意也，纵尔入空，亦失圆顿之道。圆宗行者，炼修功至，豁然言亡虑绝，了了分明，方为真行。若得如是，四威仪中，常见不思议境界，愿修道者于此留心。本来如是，但昧之不见。又修心行者，或有诸［番＋去］善恶梦境，或逢种种魔障，或现种种违顺境界，或闻种种善恶之声，或诸［番＋去］虫蚁身上行走，或身心不安、多思多虑，或入观时种种相现、不与本观相应等，皆须观之，如梦如幻、全体非实，或观之皆是自家真心。《起信论》云：当念唯心，境界则灭，终不为恼。</FONT></P>
<P style="TEXT-INDENT: 24pt"><FONT face=宋体 size=3>上来显教心要竟。　</FONT></P>
<P style="TEXT-INDENT: 24pt"><SPAN lang=EN-US><FONT size=3><FONT face=宋体> <o:p></o:p></FONT></FONT></SPAN></P>
    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 