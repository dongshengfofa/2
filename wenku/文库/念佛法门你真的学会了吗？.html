<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,念佛法门你真的学会了吗？' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>念佛法门你真的学会了吗？</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     <p><span style="font-size: 16px">　　</span><span style="font-size: 16px">夫无为境界迥绝名言。有漏色心要凭修证真如具含众德。方便而有多门。上自离相平等下至十念称名。总括不离三乘往生冥符九品。有念终归于无念。有生直至于无生。可调一句弥陀群机普应矣。</span></p>
<p><span style="font-size: 16px">　　1 离相念佛三昧无住法门</span></p>
<p><span style="font-size: 16px">　　慈照宗主云。离相念佛三昧者。上根智人悟此深理。常运虚空平等。心无我人众生寿者相。经云。离一切诸相。即名诸佛。论曰。我以计内人以计外众生。以续前为能寿者。以续后为义。既无内外前后执心。则一切诸相悉皆空寂。故经云。知无我人谁受轮转。亦无身心受彼生死。是名离相念佛三昧。此则见一切众生本性皆同弥陀。既不执有相无相二边。亦无有断见常见之说。由是念念弥陀出世。处处极乐现前。如此念者。无念之念。念则真如无生之生。生则实相故知无念即离念。实相乃无相。无相则无住。无住则入佛境界。此乃无上正真大菩提道。若到此地无修无证。无生死可脱。无涅槃可求。性相俱空圣凡齐等。无佛道可成。无众生可度。无己灵可得。一念无为十方坐断。无一法本有无一法始成。自他互收事理无碍。尘尘具足刹刹全彰。法本如然思议莫及。可谓十方薄伽梵一路涅槃门。</span></p>
<p><span style="font-size: 16px">　　2 天台念佛三昧三观法门</span></p>
<p><span style="font-size: 16px">　　掜不成团　　拨不开看　　来看去转</span></p>
<p><span style="font-size: 16px">　　成呆人人　　若到呆田　　地三观元</span></p>
<p><span style="font-size: 16px">　　来是祸胎</span></p>
<p><span style="font-size: 16px">　　智者大师云。诸佛教理既明。非观行无以复性。乃依一心三谛之理。示三止三观。一一观心念念不可得。先空次假后中。离二边而观一心。如云外之月者。此乃别教之行相也。又云。破一切惑莫盛乎空。建一切法莫盛乎假。究竟一切性莫大乎中。故一中一切中。无假无空无不中。空假亦尔。即圆教之行相也。如西天伊字三点。首罗天之三目。非纵非横并列。故三观圆成。法身不素。即免同穷子也。龙树菩萨偈云。因缘所生法。我说即是空。亦名为假名。亦名中道义。斯与楞严圆觉经说奢摩陀三摩钵提禅那三观。名目虽殊。其致一也。亦曰。三谛天然之性德也。中谛者统一切法。真谛者泯一切法。俗谛者立一切法举一即三非前后也。含生本具非造作之所得也。秘藏不显盖三惑之所覆也。无明翳乎法性。尘沙障乎化导。见思阻乎空寂。然兹三惑乃体上之虚妄也。由是立乎三观。破乎三惑。证乎三智。成乎三德。空观者破见思惑。证一切智成般若德。假观者破尘沙惑。证道种智成解脱德。中观者破无明惑。证一切种智成法身德。非各别也。非异时也。天然之理具诸法故。然兹三谛性之自尔。穷理尽性。故与禅宗异而非异也。行者念佛之时意根为因。白毫圆光为缘。所起之念。即所生法。谛观念佛心起。即是假名。体之即空洞鉴。此心有如来藏离边显中。若根若尘并是法界。诸佛众生一念普应。即边而中。无佛无念。此乃大乘圆修三观念佛也。可谓无相无空无不空。即是如来真实相。</span></p>
<p><span style="font-size: 16px">　　3 空观念佛三昧无念法门</span></p>
<p><span style="font-size: 16px">　　空观念佛三昧者。即祖师序云。思专想寂志一不挠。气虚神朗无幽不彻。入斯定者昧然忘知。尘累顿消滞情融朗。非天下至妙。孰能与于此哉。智者大师以空观而荡一切法。故云一空一切空无假无中而不空。入此观者是审实真谛也。今欲令行人反妄归真故谓之从假入空观。盖假者是入空之诠。先观一切法是假。乃至四大五蕴六根六尘六识。尽十方世界山河大地皆无一物。了知虚妄而得会真。故名二谛观。修此者先要摄心静坐。将世间一切虚妄不实境界。尽情扫荡俱不住着惟观于空。故般若经云。内空外空内外空空空空亦不可得。如是顿入如来宝明空海。性觉真空。即如来藏空性圆明灵光遍照法界性故。如摩尼珠随意出生。如大溟海深广含摄。平等性智名佛知见。可谓诸行无常一切空。即是如来大圆觉。</span></p>
<p><span style="font-size: 16px">　　4 日观念佛三昧专想法门</span></p>
<p><span style="font-size: 16px">　　观无量寿佛经云。佛告韦提希。汝及众生应当专心。系念一处想于西方。凡作想者。一切众生自非生盲。有目之徒皆见日没。当起想念正坐西向。谛观于日令心坚住专想不移。日欲没时状如悬鼓。既见日已开目闭目皆令明了。是为日想。名曰初观。行人入此观者须于静处屏绝外缘。正坐摄心谛观日轮现在目前。注心一境凝然寂静。如对明镜自睹面像。心若驰散制之令还。心息住定。即得三昧。可谓海底金乌天上日。眼中瞳子面前人。</span></p>
<p><span style="font-size: 16px">　　5 参禅念佛三昧究竟法门</span></p>
<p><span style="font-size: 16px">　　远祖师禅经序云。禅非智无以穷其寂。智非禅无以深其照。禅智者照寂之谓其相济也。照不离寂。寂不离照。感则俱游。应则同趣。慈照云寂而常照。照而常寂。常寂常照。名常寂光念佛之人。欲参禅见性但依此法。要于静室正身端坐。扫除缘累截断情尘。瞠开眼睛外不着境。内不住定。回光一照。内外俱寂。然后密密。举念南无阿弥陀佛三五声。回光自看云见性。则成佛毕竟那个。是我本性阿弥陀。却又照觑看只今举底。这一念从何处起觑破这一念。复又觑破这觑底是谁○参良久又举念南无阿弥陀佛。又如是觑如是参急切做工夫。勿令间断。惺惺不昧。如鸡抱卵不拘四威仪中亦如是。举如是看如是参。忽于行住坐卧处闻声见色时。豁然明悟。亲见本性弥陀。内外身心一时透脱。尽乾坤大地是个西方。万象森罗无非自己。静无遗照动不离寂。然后兴慈运悲接引未悟。悲智圆融入无功用行。得生上品名实报庄严土。得一切种智。可谓万古碧潭空界月。再三捞漉始应知。</span></p>
<p><span style="font-size: 16px">　　6 摄心念佛三昧调息法闻</span></p>
<p><span style="font-size: 16px">　　大集经贤护品云。求无上菩提者。应修念佛禅三昧。偈云。若人专念弥陀佛号。曰无上深妙禅。至心想像见佛时。即是不生不灭法。坐禅三昧经云。菩萨坐禅不念一切。惟念一佛。即得三昧。初机修习未免昏散二病。须假对治人天。宝鉴云。凡修禅定。即入静室。正身端坐数出入息。从一数至十。从十数至百。百数至千万。此身兀然此心寂然。与虚空等不烦禁止。如是久之一息自住。不出不入时觉此息。从毛孔中八万四千云蒸雾起。无始已来诸病自除。诸障自灭。自然明悟。譬如盲人忽然有眼。尔时见彻不用寻人指路也。今此摄心念佛欲得速成三昧。对治昏散之法。数息最要。凡欲坐时。先想己身在圆光中。默观鼻端想出入息。每一息默念南无阿弥陀佛。一声方便调息不缓不急。心息相依随其出入。行住坐卧皆可行之。勿令间断。常自密密行持。乃至深入禅定。息念两忘。即此身心与虚空等。久久纯熟心眼开通。三昧忽尔现前。即是唯心净土。</span></p>
<p><span style="font-size: 16px">　　7 一想念佛三昧专念法门</span></p>
<p><span style="font-size: 16px">　　大般若经云。曼殊室利白佛言。菩萨修行何法疾证无上菩提。佛言。菩萨能正修行一相庄严三昧疾证菩提。修此行者。应离喧杂不思众相。专心系念于一如来。审取名字善想容仪。即为普观三世一切诸佛。即得诸佛一切智慧。天台十疑论云。一切诸佛悉皆平等。但众生根钝浊乱者多。若不专心系念一佛。则心散漫三昧难成。故专令念阿弥陀佛。即是一相三昧。宝王论云。修持一相念佛三昧者。当于行住坐卧系念不忘。纵令昏寐亦系念而寝。觉即续之。不以余业间断。不以贪嗔等间隔。随犯随忏悔。不隔念不异念。不隔日不隔时。念念常不离佛。念念清净圆明。即是得一相三昧也。可谓是若了一万事毕。</span></p>
<p><span style="font-size: 16px">　　8 六时念佛功德回向法门</span></p>
<p><span style="font-size: 16px">　　远公祖师。东林结社僧俗同修。大智上贤深入禅观。得念佛三昧中流之士。六时修礼净土。回向西方。唐有诗云。远公独刻莲花漏。犹向山中礼六时。凡修此法先于净室。安置佛像香花灯烛随分供养澡浴尘垢着清净衣。每日于日初时。日中时。日没时。夜初时夜半时。夜终时。自对三宝端身合掌。信礼西方每一时。目睹慈容称念南无阿弥陀佛圣号一千遍。礼佛四十八拜。念西方文发愿回向。每日昼三夜三六时行道。精专不倦志意修持。坚固行愿净业圆成。他日必得中品中生矣。</span></p>
<p><span style="font-size: 16px">　　9 忏罪念佛功德系念法门</span></p>
<p><span style="font-size: 16px">　　大弥陀经云。我作佛时。十方无央数世界诸天人民。闻我名号烧香散花。燃灯悬缯饭食沙门。起立塔寺斋戒清净益作诸善。一心系念于我。虽止于一昼夜不绝。亦必生我刹。不得是愿终不作佛。又云。我作佛时。十方无央数世界诸天人民。以至蜎飞蠕动之类。前世作恶。闻我名号即忏悔为善。奉持经戒愿生我刹。寿终皆不经三恶道。径遂往生一切所欲无不如意。不得是愿终不作佛。凡修持者先当严净坛场。烧香然灯广设供养。请一比丘及诸上善人。同坛尊证白佛陈意。绝虑去忧。勿预家事。勿近内人。斋戒修持系念。彼佛名号。一昼一夜每佛一千声。诵弥陀经一卷。如是三次。志心忏悔回向云。我今自忆有生以来造诸恶业。愿此念佛功德。得入如来大誓海中。承佛慈力众罪消灭冤尤释除。三业所生一切诸善。庄严净愿福智现前。愿得临命终时自知时至。身无病苦心不颠倒。如入禅定于一念顷。径生西方极乐国土。见佛接引于七宝池中莲花台上。蒙佛授记得闻经法。顿开佛慧广度众生满菩提愿。可谓水向石边流出冷。风从花里过来香。</span></p>
<p><span style="font-size: 16px">　　10 晨昏念佛功德信愿法门</span></p>
<p><span style="font-size: 16px">　　在家菩萨奉佛持戒。逐日营办家缘未能一心修行者。须是早起焚香参承三宝随意念佛每日黄昏亦如是。礼念以为常课。如或有干失时次日当自对佛忏说此之法门要且不妨本业。为士者不妨修读。为农者不妨耕种。为工者不妨作务。为商者不妨买卖。晨参夕礼之外。更能二六时中。偷那工夫持念佛号。百声千声志诚为功。期生净土回向云。弟子某礼念功德愿。命终时。径生净土莲花池畔。亲见弥陀宝树行中相逢善友。普为父母师长法界众生同满此愿。可谓积尘成巨岳。滴水渐成河。</span></p>
<p><span style="font-size: 16px">　　11 简径念佛功德十念法门</span></p>
<p><span style="font-size: 16px">　　慈云式忏主云。在俗人尘务忙冗。每日清晨服饰已。面西合掌念南无阿弥陀佛。尽一口气为一念。如是十念但随气短长气极为度。其念佛声不高不低调停得中。如此十念连续不断。意在令心不散专精为功。显是藉气束心也。回向云。某一心归命西方阿弥陀佛。愿以净光摄我。我今称如来名经十念顷求生西方。佛昔本誓若有众生。欲生我刹十念我名。若不生我国者。我誓不成佛。今以十念功德愿命终时心不颠倒。于一念顷生极乐国。闻佛妙法速证菩提。可谓信心如不退。决定礼金仙。</span></p>

    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 