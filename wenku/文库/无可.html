<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,无可' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>无可</div></center><br><center><div>作者：佚名　来源：佛学在线</div></center><br><center><span id="hits"></span></div>
        <div class="ahtcy_content">
			
							<P>无可&nbsp;<BR>&nbsp;</P>
<P>　　【送吕郎中赴沧州】<BR>　　出守沧州去，西风送旆旌。<BR>　　路遥经几郡，地尽到孤城。<BR>　　拜庙千山绿，登楼遍海清。<BR>　　何人共东望，日向积涛生。<BR>　　　　　　　　　　　　　　　　　《全唐诗·卷813_1》</P>
<P>　　【书马如文石门居】<BR>　　别业逸高情，暮泉喧客亭。<BR>　　林回天阙近，雨过石门青。<BR>　　野果谁来拾，山禽独卧听。<BR>　　要迎文会友，时复扫柴扃。<BR>　　　　　　　　　　　　　　　　　《全唐诗·卷813_2》</P>
<P>　　【送章正字秩满东归】<BR>　　朝衣登别席，春色满秦关。<BR>　　芸阁吏谁替，海门身又还。<BR>　　寻僧流水僻，见月远林闲。<BR>　　虽是忘机者，难齐去住间。<BR>　　　　　　　　　　　　　　　　　《全唐诗·卷813_3》</P>
<P>　　【赋得望远山送客归】<BR>　　遥山寒雨过，正向暮天横。<BR>　　隐隐凌云出，苍苍与水平。<BR>　　何时凝厚地，几处映孤城。<BR>　　归客秋风里，回看伤别情。<BR>　　　　　　　　　　　　　　　　　《全唐诗·卷813_4》</P>
<P>　　【送宜春裴宰是将军旻之孙】<BR>　　垂白方为县，徒知大父雄。<BR>　　山春南去棹，楚夜北飞鸿。<BR>　　叠嶂和云灭，孤城与岭通。<BR>　　谁知持惠化，一境动清风。<BR>　　　　　　　　　　　　　　　　　《全唐诗·卷813_5》</P>
<P>　　【送朴山人归日本】<BR>　　海霁晚帆开，应无乡信催。<BR>　　水从荒外积，人指日边回。<BR>　　望国乘风久，浮天绝岛来。<BR>　　傥因华夏使，书札转悠哉。<BR>　　　　　　　　　　　　　　　　　《全唐诗·卷813_6》</P>
<P>　　【送姚宰任吉州安福县】(一作送王明府之任安福)<BR>　　落絮满衣裳，携琴问酒乡。<BR>　　挂帆南入楚，到县半浮湘。<BR>　　吏散翠禽下，庭闲斑竹长。<BR>　　人安宜远泛，沙上蕙兰香。<BR>　　　　　　　　　　　　　　　　　《全唐诗·卷813_7》</P>
<P>　　【送李少府之任临邛】<BR>　　邛南方作尉，调补一何卑。<BR>　　发论唯公干，承家乃帝枝。<BR>　　山长风袅栈，江荫石和澌。<BR>　　旧井王孙宅，还寻独有期。<BR>　　　　　　　　　　　　　　　　　《全唐诗·卷813_8》</P>
<P>　　【游山寺】<BR>　　千峰路盘尽，林寺昔何名。<BR>　　步步入山影，房房闻水声。<BR>　　多年人迹断，残照石阴清。<BR>　　自可求居止，安闲过此生。<BR>　　　　　　　　　　　　　　　　　《全唐诗·卷813_9》</P>
<P>　　【酬姚员外见过林下】<BR>　　扫苔迎五马，莳药过申钟。<BR>　　鹤共林僧见，云随野客逢。<BR>　　入楼山隔水，滴旆露垂松。<BR>　　日暮题诗去，空知雅调重。<BR>　　　　　　　　　　　　　　　　　《全唐诗·卷813_10》</P>
<P>　　【寄华州马戴】 (一作秋中闻马戴游华山因寄)<BR>　　三峰待秋上，鸟外挂衣巾。<BR>　　犹见无穷景，应非暂往身。<BR>　　水寒仙掌路，山远华阳人。<BR>　　欲问坛边月，寻思阙复新。<BR>　　　　　　　　　　　　　　　　　《全唐诗·卷813_11》</P>
<P>　　【秋夜寄青龙寺空贞二上人】<BR>　　夜来思道侣，木叶向人飘。<BR>　　精舍池边古，秋山树下遥。<BR>　　磬寒彻几里，云白已经宵。<BR>　　未得同居止，萧然自寂寥。<BR>　　　　　　　　　　　　　　　　　《全唐诗·卷813_12》</P>
<P>　　【过杏溪寺寄姚员外】<BR>　　门径众峰头，盘岩复转沟。<BR>　　云僧随树老，杏水落江流。<BR>　　峡狖有时到，秦人今日游。<BR>　　谢公多晚眺，此景在南楼。<BR>　　　　　　　　　　　　　　　　　《全唐诗·卷813_13》</P>
<P>　　【送僧归中条】 (一作送觉法师往中条旧隐)<BR>　　夜叶动飘飘，寒来话数宵。<BR>　　卷经归鸟外，转雪过山椒。<BR>　　旧长松杉大，难行水石遥。<BR>　　元戎宗内学，应就白云招。<BR>　　　　　　　　　　　　　　　　　《全唐诗·卷813_14》</P>
<P>　　【送人罢举东游】<BR>　　东堂今已负，况此远行难。<BR>　　兼雨风声过，连天草色干。<BR>　　鸿嘶荒垒闭，兵烧广川寒。<BR>　　若向龙门宿，悬知拭泪看。<BR>　　　　　　　　　　　　　　　　　《全唐诗·卷813_15》</P>
<P>　　【金州冬月陪太守游池】 (一作林下对雪送僧归草堂寺)<BR>　　残腊雪纷纷，林间起送君。<BR>　　苦吟行迥野，投迹向寒云。<BR>　　绝顶晴多去，幽泉冻不闻。<BR>　　唯应草堂寺，高枕脱人群。<BR>　　　　　　　　　　　　　　　　　《全唐诗·卷813_16》</P>
<P>　　【寄青龙寺原上人】(一作冬日寄僧友)<BR>　　敛屦入寒竹，安禅过漏声。<BR>　　高杉残子落，深井冻痕生。<BR>　　罢磬风枝动，悬灯雪屋明。<BR>　　何当招我宿，乘月上方行。<BR>　　　　　　　　　　　　　　　　　《全唐诗·卷813_17》</P>
<P>　　【秋寄从兄贾岛】(一作秋夜宿西林寄贾岛)<BR>　　暝虫喧暮色，默思坐西林。<BR>　　听雨寒更彻，开门落叶深。<BR>　　昔因京邑病，并起洞庭心。<BR>　　亦是吾兄事，迟回共至今。<BR>　　　　　　　　　　　　　　　　　《全唐诗·卷813_18》</P>
<P>　　【新年】<BR>　　燃灯朝复夕，渐作长年身。<BR>　　紫阁未归日，青门又见春。<BR>　　掩关寒过尽，开定草生新。<BR>　　自有林中趣，谁惊岁去频。<BR>　　　　　　　　　　　　　　　　　《全唐诗·卷813_19》</P>
<P>　　【夏日送崔秀才游南】<BR>　　南方山水地，念子为贫游。<BR>　　纵是逢佳景，那能缓旅愁。<BR>　　夕阳行远道，烦暑在孤舟。<BR>　　莫向巴江过，猿啼促泪流。<BR>　　　　　　　　　　　　　　　　　《全唐诗·卷813_20》</P>
<P>　　【晚秋酬姚合见寄】<BR>　　新命起高眠，江湖空浩然。<BR>　　木衰犹有菊，燕去即无蝉。<BR>　　分察千官内，孤怀远岳边。<BR>　　萧条人外寺，暌阻又经年。<BR>　　　　　　　　　　　　　　　　　《全唐诗·卷813_21》</P>
<P>　　【暮秋宿友人居】<BR>　　招我郊居宿，开门但苦吟。<BR>　　秋眠山烧尽，暮歇竹园深。<BR>　　寒浦鸿相叫，风窗月欲沈。<BR>　　翻嫌坐禅石，不在此松阴。<BR>　　　　　　　　　　　　　　　　　《全唐诗·卷813_22》</P>
<P>　　【送李骑曹之武宁】 (一作送威武李骑曹之灵武宁省)<BR>　　一岁一归宁，凉天数骑行。<BR>　　河来当塞曲，山远与沙平。<BR>　　纵猎旗风卷，听笳帐月生。<BR>　　新鸿引寒色，回日满京城。<BR>　　　　　　　　　　　　　　　　　《全唐诗·卷813_23》</P>
<P>　　【秋日寄厉玄先辈】<BR>　　杨柳起秋色，故人犹未还。<BR>　　别离俱自苦，少壮岂能闲。<BR>　　夜雨吟残烛，秋城忆远山。<BR>　　何当一相见，语默此林间。<BR>　　　　　　　　　　　　　　　　　《全唐诗·卷813_24》</P>
<P>　　【冬晚与诸文士会太仆田卿宅】<BR>　　从容启华馆，馔玉复烧兰。<BR>　　是岁兹旬尽，良宵几刻残。<BR>　　风回松竹动，人息斗牛寒。<BR>　　此后思良集，须期月再圆。<BR>　　　　　　　　　　　　　　　　　《全唐诗·卷813_25》</P>
<P>　　【赠诗僧】<BR>　　寒山对水塘，竹叶影侵堂。<BR>　　洗药冰生岸，开门月满床。<BR>　　病多身又老，枕倦夜兼长。<BR>　　来谒吾曹者，呈诗问否臧。<BR>　　　　　　　　　　　　　　　　　《全唐诗·卷813_26》</P>
<P>　　【寒夜过睿川师院】<BR>　　长生推献寿，法坐四朝登。<BR>　　问难无强敌，声名掩古僧。<BR>　　绝尘苔积地，栖竹鸟惊灯。<BR>　　语默俱忘寐，残窗半月棱。<BR>　　　　　　　　　　　　　　　　　《全唐诗·卷813_27》</P>
<P>　　【送颢法师往太原讲兼呈李司徒】<BR>　　近腊辞精舍，并州谒尚公。路长山忽尽，塞广雪无穷。<BR>　　讲席开晴垒，禅衣涉远风。闻经诸弟子，应满此门中。<BR>　　　　　　　　　　　　　　　　　《全唐诗·卷813_28》</P>
<P>　　【冬日诸禅自商山礼正师真塔回见访】<BR>　　久思今忽来，双屦污青苔。<BR>　　拂雪从山起，过房礼塔回。<BR>　　偈留闲夜作，禅请暂时开。<BR>　　欲作孤云去，赋诗余不才。<BR>　　　　　　　　　　　　　　　　　《全唐诗·卷813_29》</P>
<P>　　【题青龙寺纵公房】<BR>　　从谁得法印，不离上方传。<BR>　　夕磬城霜下，寒房竹月圆。<BR>　　烟残衰木畔，客住积云边。<BR>　　未隐沧洲去，时来于此禅。<BR>　　　　　　　　　　　　　　　　　《全唐诗·卷813_30》</P>
<P>　　【赠圭峰禅师】(一作寄圭峰宗密师)<BR>　　绝壑禅床底，泉分落石层。<BR>　　雾交高顶草，云隐下方灯。<BR>　　朝满倾心客，溪连学道僧。<BR>　　半旬持一食，此事有谁能。<BR>　　　　　　　　　　　　　　　　　《全唐诗·卷813_31》</P>
<P>　　【陪姚合游金州南池】 (一作金州夏晚陪姚合员外游南池)<BR>　　柳暗清波涨，冲萍复漱苔。<BR>　　张筵白鸟起，扫岸使君来。<BR>　　洲岛秋应没，荷花晚尽开。<BR>　　高城吹角绝，驺驭尚裴回。<BR>　　　　　　　　　　　　　　　　　《全唐诗·卷813_32》</P>
<P>　　【金州别姚合】<BR>　　日日西亭上，春留到夏残。<BR>　　言之离别易，勉以道途难。<BR>　　山出一千里，溪行三百滩。<BR>　　松间楼里月，秋入五陵看。<BR>　　　　　　　　　　　　　　　　　《全唐诗·卷813_33》</P>
<P>　　【夏日送田中丞赴蔡州】<BR>　　出守汝南城，应多恋阙情。<BR>　　地遥人久望，风起旆初行。<BR>　　楚庙繁蝉断，淮田细雨生。<BR>　　赏心知有处，蒋宅古津平。<BR>　　　　　　　　　　　　　　　　　《全唐诗·卷813_34》</P>
<P>　　【菊】<BR>　　东篱摇落后，密艳被寒催。<BR>　　夹雨惊新拆，经霜忽尽开。<BR>　　野香盈客袖，禁蕊泛天杯。<BR>　　不共春兰并，悠扬远蝶来。<BR>　　　　　　　　　　　　　　　　　《全唐诗·卷813_35》</P>
<P>　　【松】<BR>　　枝干怪鳞皴，烟梢出涧新。<BR>　　屈盘高极目，苍翠远惊人。<BR>　　待鹤移阴过，听风落子频。<BR>　　青青寒木外，自与九霄邻。<BR>　　　　　　　　　　　　　　　　　《全唐诗·卷813_36》</P>
<P>　　【兰】<BR>　　兰色结春光，氛氲掩众芳。<BR>　　过门阶露叶，寻泽径连香。<BR>　　畹静风吹乱，亭秋雨引长。<BR>　　灵均曾采撷，纫珮挂荷裳。<BR>　　　　　　　　　　　　　　　　　《全唐诗·卷813_37》</P>
<P>　　【陨叶】<BR>　　绕巷夹溪红，萧条逐北风。<BR>　　别林遗宿鸟，浮水载鸣虫。<BR>　　石小埋初尽，枝长落未终。<BR>　　带霜书丽什，闲读白云中。<BR>　　　　　　　　　　　　　　　　　《全唐诗·卷813_38》</P>
<P>　　【李常侍书堂】<BR>　　结构因坟籍，檐前竹未生。<BR>　　涂油窗日早，阅椠幌风轻。<BR>　　息架蛩惊客，垂灯雨过城。<BR>　　已应穷古史，师律孰齐名。<BR>　　　　　　　　　　　　　　　　　《全唐诗·卷813_39》</P>
<P>　　【寄和蔡州田郎中】 (一作寄和蔡州中丞题蒋亭)<BR>　　遗迹仍留蔡，幽人出汉朝。<BR>　　门深荒径在，台迥数峰遥。<BR>　　岸石欹相倚，窗松偃未凋。<BR>　　寻思方一去，岂待使君招。<BR>　　　　　　　　　　　　　　　　　《全唐诗·卷813_40》</P>
<P>　　【经贞女祠】<BR>　　朝赛暮还祈，开唐复历隋。<BR>　　精诚山雨至，岁月庙松衰。<BR>　　窥穴龙潭黑，过门鸟道危。<BR>　　不同巫峡女，来往楚王祠。<BR>　　　　　　　　　　　　　　　　　《全唐诗·卷813_41》</P>
<P>　　【行汉水晚次神滩阻风】<BR>　　惊风山半起，舟子忽停桡。<BR>　　岸荻吹先乱，滩声落更跳。<BR>　　听松今欲暮，过岛或明朝。<BR>　　若尽平生趣，东浮看石桥。<BR>　　　　　　　　　　　　　　　　　《全唐诗·卷813_42》</P>
<P>　　【送田中丞使西戎】 (同用旗字)<BR>　　朝元下赤墀，玉节使西夷。<BR>　　关陇风回首，河湟雪洒旗。<BR>　　碛砂行几月，戎帐到何时。<BR>　　应尽平生志，高全大国仪。<BR>　　　　　　　　　　　　　　　　　《全唐诗·卷813_43》</P>
<P>　　【送董正字归觐毗陵】<BR>　　暂辞雠校去，未发见新鸿。<BR>　　路入江波上，人归楚邑东。<BR>　　山遥晴出树，野极暮连空。<BR>　　何以念兄弟，应思洁膳同。<BR>　　　　　　　　　　　　　　　　　《全唐诗·卷813_44》</P>
<P>　　【送邵锡及第归湖州】<BR>　　春关鸟罢啼，归庆浙烟西。<BR>　　郡守招延重，乡人慕仰齐。<BR>　　橘青逃暑寺，茶长隔湖溪。<BR>　　乘暇知高眺，微应辨会稽。<BR>　　　　　　　　　　　　　　　　　《全唐诗·卷813_45》</P>
<P>　　【送薛重中丞充太原副使】<BR>　　中司出华省，副相晋阳行。<BR>　　书答偏州启，筹参上将营。<BR>　　踏沙夜马细，吹雨晓笳清。<BR>　　正报胡尘灭，桃花汾水生。<BR>　　　　　　　　　　　　　　　　　《全唐诗·卷813_46》</P>
<P>　　【送灵武李侍御】<BR>　　灵州天一涯，幕客似还家。<BR>　　地得江南壤，程分碛里砂。<BR>　　禁盐调上味，麦穗结秋花。<BR>　　前席因筹画，清吟塞日斜。<BR>　　　　　　　　　　　　　　　　　《全唐诗·卷813_47》</P>
<P>　　【冬夜姚侍御宅送李廓少府】<BR>　　王事圭峰下，将还禁漏馀。<BR>　　偶欢新岁近，惜别后期疏。<BR>　　雪罢见来吏，川昏聊整车。<BR>　　独吟多暇日，应寄柏台书。<BR>　　　　　　　　　　　　　　　　　《全唐诗·卷813_48》</P>
<P>　　【送喻凫及第归阳羡】<BR>　　姓字载科名，无过子最荣。<BR>　　宗中初及第，江上觐难兄。<BR>　　月向波涛没，茶连洞壑生。<BR>　　石桥高思在，且为看东坑。<BR>　　　　　　　　　　　　　　　　　《全唐诗·卷813_49》</P>
<P>　　【送沅江宋明府即开府璟之孙】<BR>　　初闻从事日，鄂渚动芳菲。<BR>　　一遂钧衡荐，今为长吏归。<BR>　　人临沅水望，雁映楚山飞。<BR>　　唯有传声政，家风重发挥。<BR>　　　　　　　　　　　　　　　　　《全唐诗·卷813_50》</P>
<P>　　【送薛秀才游河中兼投任郎中留后】<BR>　　诗古赋纵横，令人畏后生。<BR>　　驾言游禹迹，知己在蒲城。<BR>　　日射云烟散，风吹草木荣。<BR>　　孤吟临寇境，莫问请长缨。<BR>　　　　　　　　　　　　　　　　　《全唐诗·卷813_51》</P>
<P>　　【寄姚谏议】<BR>　　鸣鞭静路尘，籍籍谏垣臣。<BR>　　函疏辞专密，炉香立独亲。<BR>　　箧多临水作，窗宿卧云人。<BR>　　危坐开寒纸，灯前起草频。<BR>　　　　　　　　　　　　　　　　　《全唐诗·卷813_52》</P>
<P>　　【大理正任二十和江淹拟古诗二十章寄示】<BR>　　不啻回青眼，应疑似碧云。<BR>　　古风真往哲，雅道滥朝闻。<BR>　　活狱威豪右，销时赖典坟。<BR>　　如何经济意，未克致吾君。<BR>　　　　　　　　　　　　　　　　《全唐诗·卷813_53》</P>
<P>　　【寄殿院薛侍御】<BR>　　名高意本闲，浮俗自难攀。<BR>　　佐蜀连钱出，朝天獬豸还。<BR>　　回翔历清院，弹奏迥离班。<BR>　　休浣通玄旨，留僧昼掩关。<BR>　　　　　　　　　　　　　　　　《全唐诗·卷813_54》</P>
<P>　　【禅林寺】<BR>　　台山朝佛陇，胜地绝埃氛。<BR>　　冷色石桥月，素光华顶云。<BR>　　远泉和雪溜，幽磬带松闻。<BR>　　终断游方念，炉香继此焚。<BR>　　　　　　　　　　　　　　　　《全唐诗·卷813_55》<BR>　　<BR>　　【奉和裴舍人春日杜城旧事】<BR>　　早晚辞纶綍，观农下杜西。<BR>　　草新池似镜，麦暖土如泥。<BR>　　鹓鹭依川宿，骅骝向野嘶。<BR>　　春来诗更苦，松韵亦含凄。<BR>　　　　　　　　　　　　　　　　　《全唐诗·卷814_1》</P>
<P>　　【酬厉侍御秋中思归树石所居见寄】<BR>　　三峰居接近，数里蹑云行。<BR>　　深去通仙境，思归厌宦名。<BR>　　月从高掌出，泉向乱松鸣。<BR>　　坐石眠霞侣，秋来短褐成。<BR>　　　　　　　　　　　　　　　　　《全唐诗·卷814_2》</P>
<P>　　【奉和段著作山居呈诸同志三首次本韵】<BR>　　香花怀道侣，巾舄立双童。<BR>　　解印鸳鸿内，抽毫水石中。<BR>　　履温行烧地，衣赤动霞风。<BR>　　又似朝天去，诸僧不可同。<BR>　　官辞中秘府，疏放野麋齐。<BR>　　偃仰青霄近，登临白日低。<BR>　　折腰窥乳窦，定足涉冰溪。<BR>　　染翰挥岚翠，僧名几处题。<BR>　　暂收丹陛迹，独往乱山居。<BR>　　入雪知人远，眠云觉俗虚。<BR>　　足垂岩顶石，缨濯洞中渠。<BR>　　只见僧酬答，新归绝壑书。<BR>　　　　　　　　　　　　　　　　　《全唐诗·卷814_3》</P>
<P>　　【春日送丽处士归龙山】<BR>　　爱弟直霜台，家山羡独回。<BR>　　出门时返顾，何日更西来。<BR>　　柳亦临关发，花应到越开。<BR>　　渔舟谁伴上，依旧恣沿洄。<BR>　　　　　　　　　　　　　　　　　《全唐诗·卷814_4》</P>
<P>　　【寄兴善寺崔律师】<BR>　　沐浴前朝像，深秋白发师。<BR>　　从来居此寺，未省有东池。<BR>　　幽石丛圭片，孤松动雪枝。<BR>　　顷曾听道话，别起远山思。<BR>　　　　　　　　　　　　　　　　　《全唐诗·卷814_5》</P>
<P>　　【送清散游太白山】<BR>　　卷经归太白，蹑藓别萝龛。<BR>　　若履浮云上，须看积翠南。<BR>　　倚身松入汉，瞑目月离潭。<BR>　　此境堪长往，尘中事可谙。<BR>　　　　　　　　　　　　　　　　　《全唐诗·卷814_6》</P>
<P>　　【冬晚姚谏议宅会送元绪上人归南山】<BR>　　禅客诗家见，凝寒忽告还。<BR>　　分题回谏笔，留偈在商关。<BR>　　盘径缘高雪，闲房在半山。<BR>　　自知麋鹿性，亦欲离人间。<BR>　　　　　　　　　　　　　　　　　《全唐诗·卷814_7》</P>
<P>　　【送契公自桂阳赴南海】<BR>　　南行登岭首，与俗洗烦埃。<BR>　　磬罢孤舟发，禅移积瘴开。<BR>　　中餐湘鸟下，朝讲海人来。<BR>　　莫便将经卷，炎方去不回。<BR>　　　　　　　　　　　　　　　　　《全唐诗·卷814_8》</P>
<P>　　【冬中与诸公会宿姚端公宅，怀永乐殷侍御】<BR>　　柱史静开筵，所思何地偏。<BR>　　故人为县吏，五老远峰前。<BR>　　宾榻寒侵树，公庭夜落泉。<BR>　　会当随假务，一就白云禅。<BR>　　　　　　　　　　　　　　　　　《全唐诗·卷814_9》</P>
<P>　　【同刘秀才宿见赠】<BR>　　浮云流水心，只是爱山林。<BR>　　共恨多年别，相逢一夜吟。<BR>　　既能持苦节，勿谓少知音。<BR>　　忆就西池宿，月圆松竹深。<BR>　　　　　　　　　　　　　　　　《全唐诗·卷814_10》</P>
<P>　　【官池上】<BR>　　迥疏城阙内，寒泻出云波。<BR>　　岸广山鱼到，汀闲海鹭过。<BR>　　泛沟侵道急，流叶入宫多。<BR>　　移舸浮中沚，清宵彻晓河。<BR>　　　　　　　　　　　　　　　　《全唐诗·卷814_11》</P>
<P>　　【中秋月】<BR>　　蟾宜天地静，三五对阶蓂。<BR>　　照耀超诸夜，光芒掩众星。<BR>　　影寒池更澈，露冷树销青。<BR>　　枉值中秋半，长乖宿洞庭。<BR>　　　　　　　　　　　　　　　　《全唐诗·卷814_12》</P>
<P>　　【雪】<BR>　　松亚竹珊珊，心知万井欢。<BR>　　山明迷旧径，溪满涨新澜。<BR>　　客醉瑶台曙，兵防玉塞寒。<BR>　　红楼知有酒，谁肯学袁安。<BR>　　　　　　　　　　　　　　　　《全唐诗·卷814_13》</P>
<P>　　【宿西岳白石院】<BR>　　白石上嵌空，寒云西复东。<BR>　　瀑流悬住处，雏鹤失禅中。<BR>　　岳壁松多古，坛基雪不通。<BR>　　未能亲近去，拥褐愧相同。<BR>　　　　　　　　　　　　　　　　《全唐诗·卷814_14》</P>
<P>　　【送僧】<BR>　　四海无拘系，行心兴自浓。<BR>　　百年三事衲，万里一枝筇。<BR>　　夜减当晴影，春消过雪踪。<BR>　　白云深处去，知宿在何峰。<BR>　　　　　　　　　　　　　　　　《全唐诗·卷814_15》</P>
<P>　　【送赞律师归嵩山】(一作清江诗)<BR>　　禅意归心急，山深定易安。<BR>　　清贫修道苦，孝友别家难。<BR>　　雪路寻溪转，花宫映岳看。<BR>　　到时孤塔暮，松月向人寒。<BR>　　　　　　　　　　　　　　　　《全唐诗·卷814_16》</P>
<P>　　【春晚喜悟禅师自琉璃上方见过】<BR>　　琉璃师到城，谈性外诸经。<BR>　　下岭雪霜在，近人林木清。<BR>　　苔痕深草履，瀑布滴铜瓶。<BR>　　乐问山中事，宵言彻晓星。<BR>　　　　　　　　　　　　　　　　《全唐诗·卷814_17》</P>
<P>　　【秋暮与诸文士集宿姚端公所居】<BR>　　宵清月复圆，共集侍臣筵。<BR>　　独寡区中学，空论树下禅。<BR>　　风多秋晚竹，云尽夜深天。<BR>　　此会东西去，堪愁又隔年。<BR>　　　　　　　　　　　　　　　　《全唐诗·卷814_18》</P>
<P>　　【客中闻从兄岛游蒲绛因寄】<BR>　　遥遥行李心，苍野入寒深。<BR>　　吟待黄河雪，眠听绛郡砧。<BR>　　差期逢缺月，访信出空林。<BR>　　何处孤灯下，只闻嘹唳禽。<BR>　　　　　　　　　　　　　　　　《全唐诗·卷814_19》</P>
<P>　　【送李长吉之任东井】<BR>　　江盘栈转虚，候吏拜行车。<BR>　　家世维城后，官资宰邑初。<BR>　　市饶黄犊卖，田蹑白云鉏。<BR>　　万里千山路，何因欲寄书。<BR>　　　　　　　　　　　　　　　　《全唐诗·卷814_20》</P>
<P>　　【宿安国简公院】(一作安国寺静居法师故院)<BR>　　雨后清凉境，因还欲不回。<BR>　　井甘桐有露，竹迸地多苔。<BR>　　幡映宫墙动，香从御苑来。<BR>　　青龙旧经疏，寥落有谁开。<BR>　　　　　　　　　　　　　　　　《全唐诗·卷814_21》</P>
<P>　　【京口别崔固】<BR>　　积雨晴时近，西风叶满泉。<BR>　　相逢嵩岳客，共听楚城蝉。<BR>　　宿馆横秋岛，归帆张远田。<BR>　　别君还寂寞，不似剡中年。<BR>　　　　　　　　　　　　　　　　《全唐诗·卷814_22》</P>
<P>　　【中秋夜陇州徐常侍座中咏月】<BR>　　陇城秋月满，太守待停歌。<BR>　　与鹤来松杪，开烟出海波。<BR>　　气笼星欲尽，光满露初多。<BR>　　若遣山僧说，高明不可过。<BR>　　　　　　　　　　　　　　　　《全唐诗·卷814_23》</P>
<P>　　【中秋江驿示韦益】<BR>　　莫惜三更坐，难销万里情。<BR>　　同看一片月，俱在广州城。<BR>　　泪逐金波满，魂随夜鹊惊。<BR>　　支颐乡思断，无语到鸡鸣。<BR>　　　　　　　　　　　　　　　　《全唐诗·卷814_24》<BR>　　【中秋台看月】<BR>　　海雨洗烟埃，月从空碧来。<BR>　　水光笼草树，练影挂楼台。<BR>　　皓耀迷鲸口，晶荧失蚌胎。<BR>　　宵分凭栏望，应合见蓬莱。<BR>　　　　　　　　　　　　　　　　《全唐诗·卷814_25》</P>
<P>　　【中秋夜南楼寄友人】<BR>　　海月出白浪，湖光射高楼。<BR>　　朗吟无绿酒，贱价买清秋。<BR>　　气冷鱼龙寂，轮高星汉幽。<BR>　　他乡此夜客，对酌经多愁。<BR>　　　　　　　　　　　　　　　　《全唐诗·卷814_26》</P>
<P>　　【吊从兄岛】<BR>　　尽日叹沉沦，孤高碣石人。<BR>　　诗名从盖代，谪宦竟终身。<BR>　　蜀集重编否，巴仪薄葬新。<BR>　　青门临旧卷，欲见永无因。<BR>　　　　　　　　　　　　　　　　《全唐诗·卷814_27》</P>
<P>　　【题崔驸马林亭】<BR>　　宫花野药半相和，藤蔓参差惜不科。<BR>　　纤草连门留径细，高楼出树见山多。<BR>　　洞中避暑青苔满，池上吟诗白鸟过。<BR>　　更买太湖千片石，叠成云顶绿嵾峨。<BR>　　　　　　　　　　　　　　　　《全唐诗·卷814_28》</P>
<P>　　【送韩校书赴江西】<BR>　　车马东门别，扬帆过楚津。<BR>　　花繁期到幕，雪在已离秦。<BR>　　吟落江沙月，行飞驿骑尘。<BR>　　猿声孤岛雨，草色五湖春。<BR>　　折苇鸣风岸，遥烟起暮蘋。<BR>　　鄱江连郡府，高兴寄何人。<BR>　　　　　　　　　　　　　　　　《全唐诗·卷814_29》</P>
<P>　　【送姚中丞赴陕州】<BR>　　二陕周分地，恩除左掖臣。<BR>　　门阑开幕重，枪甲下天新。<BR>　　夹道行霜骑，迎风满草人。<BR>　　河流银汉水，城赛铁牛神。<BR>　　意气思高谢，依违许上陈。<BR>　　何妨向红旆，自与白云亲。<BR>　　　　　　　　　　　　　　　　《全唐诗·卷814_30》</P>
<P>　　【送李使君赴琼州兼五州招讨使】<BR>　　分竹雄兼使，南方到海行。<BR>　　临门双旆引，隔岭五州迎。<BR>　　猿鹤同枝宿，兰蕉夹道生。<BR>　　云垂前骑失，山豁去帆轻。<BR>　　雨雾蒸秋岸，浪涛震夜城。<BR>　　政闲开迥阁，欹枕岛风清。<BR>　　　　　　　　　　　　　　　　《全唐诗·卷814_31》</P>
<P>　　【送姚明府赴招义县】<BR>　　濠梁古县城，结束赴王程。<BR>　　道路携家去，波涛隔月行。<BR>　　车临芳草下，吏踏落花迎。<BR>　　暮郭山遥见，春洲鸟不惊。<BR>　　风烟谯国远，桑柘楚田平。<BR>　　何以书能化，长淮彻海清。<BR>　　　　　　　　　　　　　　　　《全唐诗·卷814_32》</P>
<P>　　【送杜司马再游蜀中】<BR>　　为客应非愿，愁成欲别时。<BR>　　还游蜀国去，不惜杜陵期。<BR>　　剑水啼猿在，关林转栈迟。<BR>　　日光低峡口，雨势出蛾眉。<BR>　　山迥逢残角，云开识远夷。<BR>　　勿令双鬓发，并向锦城衰。<BR>　　　　　　　　　　　　　　　　《全唐诗·卷814_33》</P>
<P>　　【赠王将军】<BR>　　勋高绝少年，分卫玉阶前。<BR>　　雄勇明王重，温恭执友贤。<BR>　　功书唐史满，名到虏庭偏。<BR>　　剑彩浮龙影，衣香袭御烟。<BR>　　搜书秋霁阁，走马夕阳田。<BR>　　急兔投深草，瞋鹰下半天。<BR>　　野人盈邸第，朝客醉盘筵。<BR>　　位在将军列，官随宪府迁。<BR>　　刻心思报国，吁气欲开边。<BR>　　选帅如公议，须知少比肩。<BR>　　　　　　　　　　　　　　　　《全唐诗·卷814_34》</P>
<P>　　【寄羽林卢大夫将军】<BR>　　将军直禁闱，绣服耀金羁。<BR>　　羽卫九天静，英豪四塞知。<BR>　　望云回朔雁，隔水射宫麋。<BR>　　旧国无归思，秋堂梦战时。<BR>　　门风荀氏敌，剑艺霍家推。<BR>　　计日旌旄下，萧萧万马随。<BR>　　　　　　　　　　　　　　　　《全唐诗·卷814_35》</P>
<P>　　【书事寄万年厉员外】<BR>　　帝城皆剧县，令尹美居东。<BR>　　遂拜赵张下，暂离星象中。<BR>　　拥归从北阙，送上动南宫。<BR>　　举起盆中日，驱行草上风。<BR>　　不惊卢犬吠，渐见夏台空。<BR>　　紫禁黄山绕，沧溟素浐通。<BR>　　封疆亲日月，邑里出王公。<BR>　　逐盗千门启，兴祥五稼丰。<BR>　　胥徒迎晓集，赋税共秋终。<BR>　　条教关天道，歌谣入圣聪。<BR>　　土膏寒麦覆，人海昼尘蒙。<BR>　　廨宇松连翠，朝街日散红。<BR>　　文场新桂茂，粉署旧兰崇。<BR>　　留客把盈爵，抽毫咏早鸿。<BR>　　前驺潘岳贵，故里邵平穷。<BR>　　劝隐莲峰久，期耕树谷同。<BR>　　凫飞将去叶，剑气尚埋丰。<BR>　　何必华阴土，方垂拂拭功。<BR>　　　　　　　　　　　　　　　　《全唐诗·卷814_36》</P>
<P>　　【小雪】<BR>　　片片互玲珑，飞扬玉漏终。<BR>　　乍微全满地，渐密更无风。<BR>　　集物圆方别，连云远近同。<BR>　　作膏凝瘠土，呈瑞下深宫。<BR>　　气射重衣透，花窥小隙通。<BR>　　飘秦增旧岭，发汉揽长空。<BR>　　迥冒巢松鹤，孤鸣穴岛虫。<BR>　　过三知腊尽，盈尺贺年丰。<BR>　　委积休闻竹，稀疏渐见鸿。<BR>　　盖沙资澶漫，洒海助冲融。<BR>　　草木潜加润，山河更益雄。<BR>　　因知天地力，覆育有全功。<BR>　　　　　　　　　　　　　　　　《全唐诗·卷814_37》</P>
<P>　　【和宾客相国咏雪诗】<BR>　　近腊千岩白，迎春四气催。<BR>　　云阴连海起，风急度山来。<BR>　　尽日隋堤絮，经冬越岭梅。<BR>　　艳疑歌处散，轻似舞时回。<BR>　　道蕴诗传丽，相如赋骋才。<BR>　　霁添松筱媚，寒积蕙兰猜。<BR>　　暗涨宫池水，平封辇路埃。<BR>　　烛龙初照耀，巢鹤乍裴回。<BR>　　檐日琼先挂，墙风粉旋摧。<BR>　　五门环玉垒，双阙对瑶台。<BR>　　绮席陵寒坐，珠帘远曙开。<BR>　　灵芝霜下秀，仙桂月中栽。<BR>　　卷幌书千帙，援琴酒百杯。<BR>　　垂休编太史，呈瑞表中台。<BR>　　皓夜迷三径，浮光彻九垓。<BR>　　兹辰是丰岁，歌咏属良哉。<BR>　　　　　　　　　　　　　　　　《全唐诗·卷814_38》</P>
<P>　　【中秋夜君山脚下看月】<BR>　　汹涌吹苍雾，朦朣吐玉盘。<BR>　　雨师清滓秽，川后扫波澜。<BR>　　气射繁星灭，光笼八表寒。<BR>　　来驱云涨晚，路上碧霄宽。<BR>　　熠耀游何在，蟾蜍食渐难。<BR>　　棹飞银电碎，林映白虹攒。<BR>　　水魄连空合，霜辉压树干。<BR>　　夜深高不动，天下仰头看。<BR>　　　　　　　　　　　　　　　　《全唐诗·卷814_39》</P>
<P>　　【哭张籍司业】<BR>　　先生抱衰疾，不起茂陵间。<BR>　　夕临诸孤少，荒居吊客还。<BR>　　遗文禅东岳，留语葬乡山。<BR>　　多雨铭旌故，残灯素帐闲。<BR>　　乐章谁与集，垄树即堪攀。<BR>　　神理今难问，予将叫帝关。<BR>　　　　　　　　　　　　　　　　《全唐诗·卷814_40》</P>
<P>　　【寄题庐山二林寺】<BR>　　庐岳东南秀，香花惠远踪。<BR>　　名齐松岭峻，气比沃州浓。<BR>　　积岫连何处，幽崖越几重。<BR>　　双流湓隐隐，九派棹憧憧。<BR>　　山限东西寺，林交旦暮钟。<BR>　　半天倾瀑溜，数郡见炉峰。<BR>　　岩并金绳道，潭分玉像容。<BR>　　江微匡俗路，日杲晋朝松。<BR>　　棕径新苞拆，梅篱故叶壅。<BR>　　岚光生叠砌，霞焰发高墉。<BR>　　窗籁虚闻狖，庭烟黑过龙。<BR>　　定僧仙峤起，逋客虎溪逢。<BR>　　濩落垂杨户，荒凉种杏封。<BR>　　塔留红舍利，池吐白芙蓉。<BR>　　画壁披云见，禅衣对鹤缝。<BR>　　喧经泉滴沥，没履草丰茸。<BR>　　翠窦欹攀乳，苔桥侧杖筇。<BR>　　探奇盈梦想，搜峭涤心胸。<BR>　　冥奥终难尽，登临惜未从。<BR>　　上方薇蕨满，归去养乖慵。<BR>　　　　　　　　　　　　　　　　《全唐诗·卷814_41》</P>
<P>　　【御沟水】<BR>　　鉴禁疏云数道开，<BR>　　垂风岸柳拂青苔。<BR>　　银波玉沫空池去，<BR>　　曾历千岩万壑来。<BR>　　　　　　　　　　　　　　　　《全唐诗·卷814_42》</P>
<P>　　【中秋月彩如昼，寄上南海从翁侍御】<BR>　　海静天高景气殊，鲸睛失彩蚌潜珠。<BR>　　不知今夜越台上，望见瀛洲方丈无。<BR>　　　　　　　　　　　　　　　　《全唐诗·卷814_43》</P>
<P><BR>&nbsp;<BR></P></span>
                                    <hr color="#CCC4A8" size="1"></td>
                                </tr>
                                <tr>
                                  <td align="center" class="style_txt">				                
						<div id="pages" class="text-c"></div></center><hr><center><div class='zw'>回向:原世间一切众生破无明，入如来境</div></center></body></html> 