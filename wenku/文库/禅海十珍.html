<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,禅海十珍' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>禅海十珍</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     <P><FONT size=3></FONT> </P>
<P><FONT size=3>　　述曰。夫别传之道。本离文彩。然垂手接人亦不废言说。六传之后。二支五派。浩浩说禅。智者悟之。性海汪洋。恒沙法宝。自然流出。岂从修得。非自学来。乃自心本有性功德耳。但时当末运。人根渐下。上者争以世智论量大法。下者。甘自守愚菽麦不分。且贪多得终身役役。而不知其所归。岂不惜哉。于是拈此十篇纲宗。为初学标准。言约义明。行止勤怠。存乎其人。实不在编辑之多耳。</FONT></P>
<P><FONT size=3>　　-----------------------------------------------------------</FONT></P>
<P><FONT size=3>　　●七佛传法偈第一</FONT></P>
<P><FONT size=3>　　毘婆尸佛偈曰：身从无相中受生，猶如幻出诸形象。幻人心识本来无，罪福皆空无所住。<BR>　　尸弃佛偈曰：起诸善法本是幻，造诸恶业亦是幻。身如聚沫心如风，幻出无根无实性。<BR>　　毘舍浮佛偈曰：假借四大以为身，心本无生因境有。前境若无心亦无，罪福如幻起亦灭。<BR>　　拘留孙佛偈曰：见身无实是佛见，了心如幻是佛了。了得身心本性空，斯人与佛何殊别。<BR>　　拘那含牟尼佛偈曰：佛不见身知是佛，若实有知别无佛。智者能知罪性空，坦然不惧于生死。<BR>　　迦叶佛偈曰：一切从生性清净，从本无生无可灭。即此身心是幻生，幻化之中无罪福。<BR>　　释迦牟尼佛偈曰：法本法无法，无法法亦法。今付无法时，法法何曾法。</FONT></P>
<P><FONT size=3>　　释曰。七佛传法偈。皆破身心妄见。良以众生无始劫来。迷失真性。妄认四大为身。六尘缘影为心。既已迷己为物。而复认为己。从迷入迷。展转无涯。故佛佛道破。令于身心中。悟明身心。了不可得。法身真智觌体圆明。所谓了得身心本性空。斯人与佛何殊别。佛语当信。幸无错会也。</FONT></P>
<P><FONT size=3>　　-----------------------------------------------------------</FONT></P>
<P><FONT size=3>　　●初祖达摩大师四行第二</FONT></P>
<P><FONT size=3>　　初祖去。夫入道多途，要而言之，不出二种。一是理入；二是行入。<BR>　　理入者，谓藉教悟宗，深信含生同一真性，但为客尘妄想所覆，不能显了。若也舍妄归真，凝住壁观，无自无他，凡圣等一，坚住不移，更不随于文教，此即与理冥符，无有分别，寂然无为，名理入也。<BR>　　行入者，谓四行。其余诸行悉入此中。何等四耶？一报冤行；二随缘行；三无所求行；四称法行。<BR>　　云何名报冤行：谓修道行人，若受苦时，当自念言我从往昔无数劫中，弃本从末，流浪诸有，多起怨憎，违害无限，今虽无犯，是我宿殃恶业果熟，非天非人所与，甘心忍受，都无冤诉。经云：逢苦不忧，何心故，识达故，此心生时，与理相应，体冤进道，故说言报冤行。<BR>　　二随缘行者：众生无我，并缘业所转，苦乐齐受，皆从缘生。若得胜报荣誉等事，是我过去宿因所感。今方得之，缘尽还无，何喜之有。得失从缘，心无增减，喜风不动，冥顺于道。是故说言随缘行也。<BR>　　三无所求行者：世人常迷，处处贪著，名之为求。智者悟真，理将俗反，安心无为，行随运转。万有斯空，无所愿乐。功德黑暗，常相随逐。三界无安，犹如火宅，有身皆苦，谁得常安？了达此处，息想无求。经云：“有求皆苦，无求乃乐。”故知无求，真为道行，是名无所求行也。<BR>　　四称法行者：性净理体，目之为法，言解此理，众相斯空，无染无著，无此无彼。经云：“法无众生，离众生垢故；法无有我，离我垢故。”智者若能信解此理，应当称法而行。法体无悭，于身命财，行檀施舍，心无悭惜，达解三空，不倚不著，但为去垢，感化众生，亦无化相，此为自行，复能利他，亦能庄严菩提之道。檀施既尔，余五亦然。除妄修真，行于六度，而无所行，是为称法行也。</FONT></P>
<P><FONT size=3>　　释曰。初祖于别传外。复示理行二门者。嘱别传人。须履践耳。昔太守杨衒之问初祖曰。西天相承为祖。其道如何。祖曰。明佛心宗。解行相应。名之曰祖。后六祖问南岳让曰。什么物。恁么来。让曰。说似一物即不中。六祖曰。还可修证否。让曰。修证即不无。污染即不得。据此岂可徒恃见解而拨去修证乎。何者。盖见道而不修报冤行。则有冤报时。鼓忿恨风。吹心识火。可乎。苟不修道随缘行。遇荣誉等事。则心生贪著。为喜风飘荡。可乎。苟不修无所求行。则贪心炽盛。种种驰求。何时休息。可乎。苟不修称法行。虽修六度。而滞有为。可乎。若然。则与未见道者何以异耶。故见道者。当称法行。贪求永息。知缘无生不生执著。冤亲平等。忍受冤报。能如是。可谓明佛心宗。解行无玷。庶几无愧于佛祖矣。</FONT></P>
<P><FONT size=3>　　-----------------------------------------------------------</FONT></P>
<P><FONT size=3>　　●三祖僧璨禅师信心铭第三  </FONT></P>
<P><FONT size=3>　　至道无难，惟嫌拣择。但莫憎爱，洞然明白。毫厘有差，天地悬隔。欲得现前，莫存顺逆。违顺相争，是为心病。不识玄旨，徒劳念静。圆同太虚，无欠无余。良由取舍，所以不如。莫逐有缘，勿往空忍。一种平怀，泯然自尽。止动归止，止更弥动。惟滞两边，宁知一种。一种不通，两处失功。遣有没有，从空背空。多言多虑，转不相应。绝言绝虑，无处不通。归根得旨，随照失宗。须臾反照，胜却前空。前空转变，皆由妄见。不用求真，惟须息见。二见不住，慎莫追寻。才有是非，纷然失心。二由一有，一亦莫守。一心不生，万法无咎。无咎无法，不生不心。能由境灭，境逐能沉。境由能境，能由境能。欲知两段，原是一空。一空同两，齐含万象。不见精粗，宁有偏党。大道体宽，无易无难。小见狐疑，转急转迟。执之失度，必入邪路。放之自然，体无去住。任性合道，逍遥绝恼。系念乖真，昏沉不好。不好劳神，何用疏亲。欲取一承，勿恶六尘。六尘不恶，还同正觉。智者无为，愚人自缚。法无异法，妄自爱著。将心用心，岂非大错。迷生寂乱，悟无好恶。一切二边，良由斟酌。梦幻空花，何劳把捉。得失是非，一时放却。眼若不寐，诸梦自除。心若不异，万法一如。一如体玄，兀尔忘缘。万法齐观，归复自然。泯其所以，不可方比。止动无动，动止无止。两既不成，一何有尔。究竟穷极，不存轨则。契心平等，所作俱息。狐疑尽净，正信调直。一切不留，无可记忆。虚明自照，不劳心力。非思量处，识情难测。真如法界，无他无自。要急相应，惟言不二。不二皆同，无不包容。十方智者，皆入次宗。宗非延促，一念万年。无在不在，十方目前。极小同大，忘绝境界。极大同小，不见边表。有即是无，无即是有。若不如是，必不须守。一即一切，一切即一。但能如是，何虑不毕。信心不二，不二信心。言语道断，非去来今。</FONT></P>
<P><FONT size=3>　　释曰。三祖信心铭。句句直指心体。拣去心病。示归元路。契无作功。令人自信自肯。不向外求耳。虽然心是何物而可信。信是何物而信心。水不洗水。金不博金。故云。信心不二。不二信心。言语道断。非去来今。若更作义解商量。早是开眼作梦。</FONT></P>
<P><FONT size=3>　　-----------------------------------------------------------</FONT></P>
<P><FONT size=3>　　●六祖大鉴禅师二种三昧第四</FONT></P>
<P><FONT size=3>　　六祖曰：诸善知识，汝等各各净心，听吾说法。汝等诸人自心是佛，更莫狐疑。外无一物而能建立，皆是本心生万种法。故经云：心生，种种法生。心灭，种种法灭。若欲成就种智，须达一相三昧，一行三昧。若于一切处而不住相，于彼相中不生憎爱，亦无取舍，不念利益成坏等事，安闲恬静，虚融澹泊，此名一相三昧。若于一切处，行住坐卧，纯一直心，不动道场，真成净土，名一行三昧。若人具二三昧，如地有种，含藏长养，成熟其实。一相一行，亦复如是。我今说法，犹如时雨，普润大地。汝等佛性，譬如种子，遇兹沾洽，悉得发生。承吾旨者，决获菩提；依吾行者，定证妙果。</FONT></P>
<P><FONT size=3>　　释曰：六祖说二种三昧，乃日用践履之捷径。据祖意：一相，则于境上洞达实相，不住幻相。一行，则心常质直，安住实相。不落第二念。心境皆空。与理冥符，谓之三昧。文殊般若经云：何名一行三昧。佛言法界一相，系缘法界，是名一行三昧。入一行三昧者，尽知恒沙诸佛法界。无差别相。夫法界一相，即一相三昧，系缘法界。即一行三昧。是理行之别名耳。今祖意二种皆行，乃冥契于理。究竟无二也。</FONT></P>
<P><FONT size=3>　　-----------------------------------------------------------</FONT></P>
<P><FONT size=3>　　●永嘉真觉大师证道歌第五</FONT></P>
<P><FONT size=3>　　君不见，绝学无为闲道人，不除妄想不求真。无明实性即佛性，幻化空身即法身。法身觉了无一物，本源自性天真佛。五阴浮云空去来，三毒水泡虚出没。<BR>　　证实相，无人法，刹那灭却阿鼻业。若将妄语诳众生，自招拔舌尘沙劫。<BR>　　顿觉了，如来禅，六度万行体中圆。梦里明明有六趣，觉后空空无大千。<BR>　　无罪福，无损益，寂灭性中莫问觅。比来尘镜未曾磨，今日分明须剖析。<BR>　　谁无念，谁无生，若实无生无不生。唤取机关木人问，求佛施功早晚成。<BR>　　放四大，莫把捉，寂灭性中随饮啄。诸行无常一切空，即是如来大圆觉。<BR>　　决定说，表真乘，有人不肯任情徵。直截根源佛所印，摘叶寻枝我不能。<BR>　　摩尼珠，人不识，如来藏里亲收得。六般神用空不空，一颗圆光色非色。<BR>　　净五眼，得五力，唯证乃知谁可测。镜里看形见不难，水中捉月争拈得。<BR>　　常独行，常独步，达者同游涅槃路。调古神清风自高，貌悴骨刚人不顾。<BR>　　穷释子，口称贫，实是身贫道不贫。贫则身常披缕褐，道即心藏无价珍。<BR>　　无价珍，用无尽，利物应时终不吝。三身四智体中圆，八解六通心地印。<BR>　　上士一决一切了，中下多闻多不信。但自怀中解垢衣，谁能向外夸精进。<BR>　　从他谤，任他非，把火烧天徒自疲。我闻恰似饮甘露，销融顿入不思议。<BR>　　观恶言，是功德，此则成吾善知识。不因讪谤起怨亲，何表无生慈忍力。<BR>　　宗亦通，说亦通，定慧圆明不滞空。非但我今独达了，恒沙诸佛体皆同。<BR>　　师子吼，无畏说，百兽闻之皆脑裂。香象奔波失却威，天龙寂听生欣悦。<BR>　　游江海，涉山川，寻师访道为参禅。自从认得曹溪路，了知生死不相干。<BR>　　行亦禅，坐亦禅，语默动静体安然。纵遇锋刀常坦坦，假饶毒药也闲闲。<BR>　　我师得见燃灯佛，多劫曾为忍辱仙。<BR>　　几回生，几回死，生死悠悠无定止。自从顿悟了无生，于诸荣辱何忧喜。<BR>　　入深山，住兰若，岑崟幽邃长松下。优游静坐野僧家，阒寂安居实萧洒。<BR>　　觉即了，不施功，一切有为法不同。住相布施生天福，犹如仰箭射虚空。<BR>　　势力尽，箭还坠，招得来生不如意。争似无为实相门，一超直入如来地。<BR>　　但得本，莫愁末，如净琉璃含宝月。既能解此如意珠，自利利他终不竭。<BR>　　江月照，松风吹，永夜清宵何所为。佛性戒珠心地印，雾露云霞体上衣。<BR>　　降龙钵，解虎锡，两股金环鸣历历。不是标形虚事持，如来宝杖亲踪迹。<BR>　　不求真，不断妄，了知二法空无相。无相无空无不空，即是如来真实相。<BR>　　心镜明，鉴无碍，廓然莹彻周沙界。万象森罗影现中，一颗圆光非内外。<BR>　　豁达空，拨因果，莽莽荡荡招殃祸。弃有著空病亦然，还如避溺而投火。<BR>　　舍妄心，取真理，取舍之心成巧伪。学人不了用修行，真成认贼将为子。<BR>　　损法财，灭功德，莫不由斯心意识。是以禅门了却心，顿入无生知见力。<BR>　　大丈夫，秉慧剑，般若锋兮金钢焰。非但能摧外道心，早曾落却天魔胆。<BR>　　震法雷，击法鼓，布慈云兮洒甘露。龙象蹴踏润无边，三乘五性皆醒悟。<BR>　　雪山肥腻更无杂，纯出醍醐我常纳。<BR>　　一性圆通一切性，一法偏含一切法。一月普现一切月，一切水月一月摄。<BR>　　诸佛法身入我性，我性还共如来合。一地具足一切地，非色非心非行业。<BR>　　弹指圆成八万门，刹那灭却三祇劫。一切数句非数句，与吾灵觉何交涉。<BR>　　不可毁，不可赞，体若虚空无涯岸。不离当处常湛然，觅即知君不可见。<BR>　　取不得，舍不得，不可得中只么得。默时说，说时默，大施门开无壅塞。<BR>　　有人问我解何宗，报道摩诃般若力。或是或非人不识，逆行顺行天莫测。<BR>　　吾早曾经多劫修，不是等闲相诳惑。<BR>　　建法幢，立宗旨，明明佛敕曹溪是。第一迦叶首传灯，二十八代西天记。<BR>　　法东流，入此土，菩提达摩为初祖。六代传衣天下闻，后人得道无穷数。<BR>　　真不立，妄本空，有无俱遣不空空。二十空门元不著，一性如来体自同。<BR>　　心是根，法是尘，两种犹如镜上痕。痕垢尽除光始现，心法双亡性即真。<BR>　　嗟末法，恶时世，众生福薄难调制。去圣远兮邪见深，魔强法弱多怨害。<BR>　　闻说如来顿教门，恨不灭除令瓦碎。<BR>　　作在心，殃在身，不须怨诉更尤人。欲得不招无间业，莫谤如来正法轮。<BR>　　旃檀林，无杂树，郁密深沉师子住。境静林闲独自游，走兽飞禽皆远去。<BR>　　狮子儿，众随后，三岁便能大哮吼。若是野犴逐法王，百年妖怪虚开口。<BR>　　圆顿教，勿人情，有疑不决直须争。不是山僧逞人我，修行恐落断常坑。<BR>　　非不非，是不是，差之毫厘失千里。是即龙女顿成佛，非即善星生陷坠。<BR>　　吾早年来积学问，亦曾讨疏寻经论。分别名相不知休，入海算沙徒自困。<BR>　　却被如来苦诃责，数他珍宝有何益。从来蹭蹬觉虚行，多年枉作风尘客。<BR>　　种性邪，错知解，不达如来圆顿制。二乘精进勿道心，外道聪明无智慧。<BR>　　亦愚痴，亦小呆，空拳指上生实解。执指为月枉施功，根境法中虚捏怪。<BR>　　不见一法即如来，方得名为观自在。了即业障本来空，未了应须还夙债。<BR>　　饥逢王膳不能餐，病遇医王争得瘥。在欲行禅知见力，火中生莲终不坏。<BR>　　勇施犯重悟无生，早时成佛于今在。<BR>　　狮子吼，无畏说，深嗟懵懂顽皮靼。只知犯重障菩提，不见如来开秘诀。<BR>　　有二比丘犯淫杀，波璃萤光增罪结。维摩大士顿除疑，还同赫日销霜雪。<BR>　　不思议，解脱力，妙用恒沙也无极。四事供养敢辞劳，万两黄金亦销得。<BR>　　粉身碎骨未足酬，一句了然超百亿。<BR>　　法中王，最高胜，恒沙如来同共证。我今解此如意珠，信受之者皆相应。<BR>　　了了见，无一物，亦无人，亦无佛。大千世界海中沤，一切圣贤如电拂。<BR>　　假使铁轮顶上旋，定慧圆明终不失。<BR>　　日可冷，月可热，众魔不能坏真说。象驾峥嵘谩进途，谁见螳螂能拒辙。<BR>　　大象不游于兔径，大悟不拘于小节。莫将管见谤苍苍，未了吾今为君诀。</FONT></P>
<P><FONT size=3>　　释曰。永嘉真觉大师。精天台教观。因读维摩经。发明心地。后诣曹溪六祖印证。述些证道歌。明教外别传之道。拣去权浅之病。乃禅门摧邪显正之要诀也。元明之际，有南巢竺源兰若。法慧宏德禅师者，于此每句而著语之。今录复分全歌。为四十六段。注其文义而结其颂。兹不录。</FONT></P>
<P><FONT size=3>　　-----------------------------------------------------------</FONT></P>
<P><FONT size=3>　　●石头迁祖参同契第六</FONT></P>
<P><FONT size=3>　　竺士大仙心，东西密相付。人根有利钝，道无南北祖。<BR>　　灵源明皎洁，支派暗流注。执事原是迷，契理亦非悟。<BR>　　门门一切境，回互不回互。回而更相涉，不尔依位住。<BR>　　色本殊质像，声元异乐苦。暗合上中言，明明清虫句。<BR>　　四大性自复，如子得其母，火热风动摇，水湿地坚固。<BR>　　眼色耳音声，鼻香舌咸醋。然依一一法，依根叶分布。<BR>　　本末须归宗，尊卑用其语。当明中有暗，匆以暗相遇。<BR>　　当暗中有明，匆以明相睹。明暗各相对，比如前后步。<BR>　　万物自有功，当言用及处。事存函盖合，理应箭锋拄。<BR>　　承言须会宗，勿自立规矩。触目不会道，运足焉知路。<BR>　　进步非近远，迷隔山河固。谨白参玄人，光阴莫虚度。</FONT></P>
<P><FONT size=3>　　释曰。按石头迁祖。因读肇论。会万物为己之句。遂悟圣人无己，靡所不己。复印证于禅宗。而述参同契。人人承言悟宗。触目会道耳。至于宝镜三昧，五位君臣，都从这里流出。旧有雪窦显祖，每句为之著语。今录之。至法眼大师注。及福州鼓山永觉贤师。辑洞上古辙。以此注于卷首。兹不录。</FONT></P>
<P><FONT size=3>　　-----------------------------------------------------------</FONT></P>
<P><FONT size=3>　　●临济元祖法语第七</FONT></P>
<P><FONT size=3>　　祖云。大凡学人。先要明悟自己真正见解。若悟得自己见解。就不被生死所染。去住自由。而殊胜自备。然今不得者。病在不自信耳。自信不及即便忙忙。徇一切世境滞或积业。诸仁者。若能歇得念念驰求心。便与佛祖不别。汝欲识佛祖么。即汝目前听法底是。由汝自信不及。便向外驰求。就得者。只是文字禅。与佛祖大远在。诸大德。此时不求真悟。万劫千生。轮回三界。徇好恶境。向驴牛胞胎去也。汝若自信得及。欠少什么。六道神光。未曾间歇。一念净光。是汝法身佛。一念善分别光。是汝报身佛。一念无差别光。是汝化身佛。此三身。即今目前听法底人。为不向外求。有此三种功用。然此三种。亦只是名言。故云。身依义而立。土据体而论。法性身。法性土。明知是光影。诸大德。切要识取弄光影人。是诸法本源。是一切法根本。诸大德。四大色身。不解说法听法。虚空不解说法听法。是汝目前。历历孤明。勿形段者。解说法听法。所以山僧向汝道。五蕴身田。内有无位真人。堂堂显露。无丝毫许间隔。何不识取。心法无形。通贯十方。在眼曰见。在耳曰闻。在手执捉。在足运奔。心若不生。随处解脱。山僧见处。坐断报化佛头。十地满心。如客作儿。等妙二觉。如带枷锁。罗汉辟支。如著泥土。菩提涅槃。如系驴橛。何以如斯。盖谓作佛念经。纵然自在还为妄。度生心切。须信慈悲也是贪。</FONT></P>
<P><FONT size=3>　　释曰。临济法语。禅书互载。此篇同异。未知谁正。俟高明者辩之。然此篇是入道捷经。若领悟不真。妄认识神。堕于古人所诃。非祖之咎。在会与不会耳。</FONT></P>
<P><FONT size=3>　　-----------------------------------------------------------</FONT></P>
<P><FONT size=3>　　●云严晟祖宝镜三昧第八</FONT></P>
<P><FONT size=3>　　如是之法。佛祖密付。汝今得知之。宜善保护。银碗盛雪。明月藏鹭。类之弗齐。混则知处。意不在言。来机亦赴。动成窠臼。差落顾佇。背触俱非。如大火聚。但形文彩。即属染污。夜半正明。天晓不露。为物作则。用拔诸苦。虽非有为。不是无语。如临宝镜。形影相睹。汝不是渠。渠正是汝。如世婴儿。五相完具。不去不来。不起不住。婆婆和和。有句无句。终不得物。语未正故。重离六爻。偏正回互。叠而为三。变尽成五。如荎草味。如金刚杵。正中妙挟。敲唱双举。通宗通途。挟带挟路。错然则吉。不可犯忤。天真而妙。不属迷悟。因缘时节。寂然昭著。细入无间。大绝方所。毫忽之差。不应律吕。今有顿渐。缘立宗趣。宗趣分矣。即是规矩。宗通趣极。真常流注。外寂中摇。系驹伏鼠。先圣悲之。为法檀度。随其颠倒。以缁为素。颠倒想灭。肯心自许。要合古辙。请观前古。佛道垂成。十劫观树。如虎之缺。如马之　。以有下劣。宝几珍御。以有惊异。黧奴白牯。羿以巧力。射中百步。箭锋相值。巧力何预。木人方歌。石女起舞。非情识到。宁容思虑。臣奉于君。子顺于父。不顺非孝。不奉非辅。潜行密用。如愚若鲁。但能相续，名主中主。</FONT></P>
<P><FONT size=3>　　释曰。宝镜三昧。洞山室中密授曹山。故洞山云。吾在云岩先师处。亲传宝镜三昧。今以付汝。据此知非洞山所作。乃云岩所作也。宋有觉范洪公注。清鼓山永觉贤师。再注于洞上古辙中。板藏杭州瓶窑迴龙寺。乾隆三十九年。迴龙经板房毁。洞上古辙亦尽。至今未刻。又荆溪截流策公。述宝镜三昧本义甚妙。亦未刻行。凡志禅宗者。当寻阅也。要而言之。首句即云。如是之法。宜善保护。可见此法。为知有者言。令善保护而已。一不善保护。即不相应。所谓毫忽之差。不应律吕是也。于中立宗趣。设规矩。奉顺君父。涤除法执。无非令知有者。保护此法。如空中鸟迹。迹迹皆空。是谓真空妙有。苟不知有。而徒穿凿于言句。则迷头认影矣。</FONT></P>
<P><FONT size=3>　　-----------------------------------------------------------</FONT></P>
<P><FONT size=3>　　●同安擦察祖十悬谈第九<BR>　　心印<BR>　　问君心印作何颜。心印谁人敢授传。历劫坦然无变色。呼为心印早虚言。须知本自灵空性。将喻红炉火里莲。莫谓无心便是道。无心犹隔一重关。</FONT></P>
<P><FONT size=3>　　祖意<BR>　　祖意如空不是空。元机争堕有无功。三贤固未明斯旨。十圣那能达此宗。透网锦鳞犹滞水。迥途石马出罗笼。殷勤为说西来意。莫问西来及与东。</FONT></P>
<P><FONT size=3>　　元机<BR>　　迢迢空劫勿能收。岂为麈机作系留。妙体本来无处所。通身何更有纵由。灵然一句超群象。迥出三乘不假修。撒手那边千圣外。回程堪作火中牛</FONT></P>
<P><FONT size=3>　　麈异<BR>　　浊者自浊清者清。我道骊珠到处晶。万法泯时全体现。三乘分处假安名。丈夫自有冲天志。莫向如来行处行。</FONT></P>
<P><FONT size=3>　　佛教<BR>　　三乘次第演金言。三世如来亦共宣。初说有空人尽执。后非空有众皆捐。理长即就。龙宫满藏医方义。鹤树终谈理未元。真净界中才一念。阎浮早已八千年。</FONT></P>
<P><FONT size=3>　　达本（又名还乡曲）<BR>　　勿于中路事空王。策杖还须达本乡。雲水隔时君莫住。雪山深处我非忘。堪嗟去日颜如玉。却欢来时鬓是似霜。撒手到家人不识。更无一物献尊堂。</FONT></P>
<P><FONT size=3>　　还源（又名破还乡曲）<BR>　　返本还源事已差。本来无处不名家。万年松径雪深覆。一带峰峦雲更遮。宾主睦时纯是妄。君臣合处正中邪。还乡曲调如何唱。明月堂前枯木花。</FONT></P>
<P><FONT size=3>　　转位<BR>　　涅槃城里尚犹危。陌路相逢没定期。权挂垢衣云是佛。却装珍御复名谁。木人夜半穿靴云。石女天明戴帽归。万古碧潭空界月。再三捞摝始应知。</FONT></P>
<P><FONT size=3>　　回机<BR>　　披毛戴角入　来。优钵罗华火里开。烦恼海中为雨露。无明山上作云雷。镬汤炉炭吹教灭。剑树刀山喝使摧。金锁元关留不住。行于异类且轮回。</FONT></P>
<P><FONT size=3>　　一色过后（又名正位前）<BR>　　枯木岩前差路多。行人到此尽蹉跎。鹭鸶立雪非同色。明月芦花不似他。了了了时无可了。元元元处亦须诃。殷勤为唱元中曲。空里蟾光撮得么。</FONT></P>
<P><FONT size=3>　　释曰。十悬谈颂。大宏正中妙挟之旨。前则统示旨要。后则深勘见地。可谓于无方便中垂方便。无渐次中立渐次。乃照心明镜。归家大道。禅病良剂。法门妙指也。且其词明文简。每于风月之下。时一吟咏。知音者。不啻耳提面命。令人默契。于此洗心深研。久久自得也。有清凉和尚者。于每句下。系以著语。录焉。复注其文。兹不录。</FONT></P>
<P><FONT size=3>　　-----------------------------------------------------------</FONT></P>
<P><FONT size=3>　　●浮山远祖禅宗九带第十</FONT></P>
<P><FONT size=3>　　一。正法眼藏带。夫真实之理。证成法身。照用之功。作为报土。诸佛本源既尔。诸祖洪范亦然。五部分宗。万派精蓝棋布。一灯分焰。十方法席鳞差。华严经云。如来不出世。亦无有涅槃。昔灵山会上。世尊以青莲目。瞬示大众。无能领其密意。唯大迦叶领解佛旨。佛言。吾有正法眼藏。涅槃妙心。付嘱于汝。汝当流布。勿令断绝。付以偈云。法本法无法。无法法亦法。今付无法时。法法何曾法。以十二部经。付阿难流通。一切戒律。嘱优波离奉持。乃至大迦叶。持佛袈裟。于鸡足山中。入寂灭定。待弥勒下生。两手付出。<BR>　　二。佛法藏带。夫三乘教外。诸祖别传。万象之中。迥然独露。纤麈未泯。阻隔关山。拟议差殊。千生万劫。三贤不晓。十圣那知。截断众流。如何凑泊。圣人曲成万物而不己。刻雕众形而无功。强名曰如来藏。所谓藏者。括三世诸佛法藏。间有大小乘异。小乘谓声闻缘觉。大乘谓菩萨。又藏谓经律论。乘谓声闻缘觉菩萨而兼摄人天。然则教分名数。依根所立。而不离一乘。法华经云。于一乘道。分别说三。又云。尚无二乘。何况有三。又云。唯此一事实。余二则非真。此名依根立权教也。如华严说。如来藏以法界为体。如来藏无前后际。无成坏法。无行相得。绝对待义。经云。一念普观无量劫。无去无来亦无住。如是了知三世事。超诸方便成十力。然圣人说了义不了义。并是依根安立。诸佛隨宜说法。意趣难解。三藏五乘。各有宗旨。顿渐半满。并是权立。唯华严体量。生佛无殊。本无修证。本无得失。无烦恼可断。无菩提可求。人与非人。性相平等。<BR>　　三。理贯带。夫声色不到。语路难诠。今古历然。从来无间。以言显道。曲为今时。竖指扬眉。周遮示诲。天然上士。岂待提撕。中下之机。钩头取则。投机不遇。过在何人。更或踌躇。转加钝置。理贯带者。理即正位。其正位中。自无一法。空同实际。不受一尘。。<BR>　　四。事贯带。夫日月照临不到。天地覆载不著。劫火坏时彼常安。万物泯时全体露。隨缘不变。处闹常宁。一道圆光。阿谁无分。刹说众生说。三世依正一时说。<BR>　　五。理事纵横带。夫触目是道。绝迹无私。佛事门中。通贯实际。圆融事理。运用双行。器量堪任。隨机赴感。门风露布。各在当人。建立中乘。强生枝节。出门问路。指东话西。历劫顽嚚。如何扣发。<BR>　　六。屈曲垂带。夫垂者。圣人垂机接物也。屈曲者。脱珍御服。著弊垢衣也。同安云。权挂垢衣云是佛。却装珍御复名谁。珍御名不出世。垢衣名出世。僧问石门彻云。云光法师。为什么却作牛去。答云。陋巷不骑金色马。回途却著破烂衫。此明成佛后。却为菩萨。导利众生。乃不住无为。不尽有为也。文殊问维摩云。菩萨云何通达佛道。答曰。菩萨行于非道。是名通达佛道。<BR>　　七。妙叶兼带。风穴云。夫参学眼目。临机直须大用现前。莫自拘于小节。设使言前荐得。犹是滞壳迷封。纵饶句下精通。未免触途狂见。劝汝诸人。应是从前依他作解。明昧两岐。凡圣疑情。一时扫却。直教个个如师子儿。哮吼一声。壁立万仞。谁敢正眼觑著。觑著。则瞎却渠眼。<BR>　　八。金针双锁带。夫鸡足分灯之后。少林传芳以来。各阐元风。互兴佛事。若凭言诠为据。断灭法门。更或造作修功。平沈千圣。头头显露。物物明真。不用踌躇。直截便道。<BR>　　九。平怀常实带。洛浦云。末后一句。始到牢关。把断要津。不通凡圣。寻常向汝诸人道。任从天下乐忻忻。我独不肯。何故。灵龟负图。自取丧身之先兆。凤萦金网。拟趣霄汉以何期。直须旨外明机。莫向言中取则。所以道。石人机似汝。也解唱巴歌。汝若似石人。雪曲也应和。僧问南泉。如何是道。泉云。平常心是道。如达平常道也。见山是山。见水是水。信手拈来。无可不可。风来树动。浪起船高。春生夏长。秋收冬藏。大地皆然。有何差异。但得风调雨顺。国泰民安。边方宁静。君臣道合。岂在麒麟出现。凤凰来仪。方显祥瑞哉。只须理归其道。事用平实无圣可求。无凡可捨。内外平怀。泯然自尽。所以诸圣语言。隨顺世谛。会则途中受用。不会则世谛流布。<BR>　　师云。据圆极法门。本具十数。今此九带。已为诸人说了。更有一带还见得么。若见得亲切。请出来说看。说得相应。许汝通前九带。圆明道眼。若见得不亲切。说得相应。唯依吾语而为以已解。即是谤法。诸大德。到此如何。众无语。师叱之去。</FONT></P>
<P><FONT size=3>　　释曰。浮山九带。用禅宗大纲也。正法眼藏带。彰世尊教外别传。付大迦叶之源始也。佛法藏带。明三藏五乘。是随宜安立。唯华严以法界为体量。生佛同性。性相平等也。理贯带。即正位。事贯带。即偏位。言贯者。理事贯通。正是偏之正。偏。即正之偏也。理事纵横带。言事则唯事。言理则唯理。纵横无碍。偏正无迹也。屈曲垂带。明佛脱珍著弊。俯应群机也。妙叶兼带。当机大用。不存轨则。以风穴语。而徵信也。金针双锁带。头头显露。物物明真。全体现前。不落二边也。平怀常实带。谓如上所立。原无元妙。只在当人日用平常也。又云。圆具十数。今已说九。更有一带。还见么。鼓山谓。这一带。阿谁不见。唯前九带。佛祖不敢正眼觑著。觑著则瞎。汝诸人又怎么生。</FONT></P>
<P><FONT size=3>　　妙哉禅珍。原板讹久。跛僧源洪参疑订谬。拈别代徵。著语齐有。每释增删。简明不苟。愿见闻者。佩诵珍守。护法善女。武林周某。法名智航。刻印成就，诸善继印。福慧不朽。嘉庆戊寅。<BR>　　孟冬月首。了生起潜。谨跋于后。</FONT></P>
<P><FONT size=3><BR>　　附重刊十珍集因由纪</FONT></P>
<P><FONT size=3>　　光绪甲午春。因杭之昭庆。约理传戒事，有般若庵主。莲宝上人。拈向拙云。此集由逆乱后。书存无几。某久欲付梓。以公同人。奈力难如愿。拟将者则公案重讬之。未审何如耶。拙笑承之曰。但凡有愿。总可有成。戒期事毕。归来舟次。恭阅静推。舛错不无。所谓字经三写。乌焉成马。诚是言也。大都乃刻工。欠校之遗误耳。间有了然处。徵从正之。余疑惟仰。<BR>　　高明知识。革非正是。以诲我焉。茲今梓成。故略纪莲师。为人之切意云。</FONT></P>
<P><FONT size=3>　　光绪乙巳佛成道日逸拙子摩诃霖谨纪</FONT></P>
<P><FONT size=3><BR></FONT> </P>
    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 