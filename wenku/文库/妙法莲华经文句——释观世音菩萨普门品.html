<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,妙法莲华经文句——释观世音菩萨普门品' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>妙法莲华经文句——释观世音菩萨普门品</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     <P><FONT size=3></FONT> </P>
<P> </P>
<P><FONT size=3>　　此品是当途王经，讲者甚众，今之解释不与他同。别有私记两卷，略撮彼释此题，有通有别：通有十双，别有五只。十双者： </FONT></P>
<P><FONT size=3>　　（一）人法乃至第十智断（云云）。观世音者，人也；普门者，法也。人有多种（云云）。法有多种（云云）。依前问，答论观世音人；依后问，答论普门法。人法合题，故言观世音普门品。 </FONT></P>
<P><FONT size=3>　　（二）观世音者，大悲拔苦。依前问答，百千苦恼皆得解脱。普门者大慈与乐。依后问答，应以得度而为说法也。 </FONT></P>
<P><FONT size=3>　　（三）观世音者，智慧庄严。智能断惑，如明时无闇。普门者，福德庄严。福能转寿，如珠雨宝者也。 </FONT></P>
<P><FONT size=3>　　（四）观世音者，观冥于境，即法身也。普门者，随所应现，即应身也。 </FONT></P>
<P><FONT size=3>　　（五）观世音者，譬药树王，遍体愈病。普门者，譬如意珠王，随意所与。 </FONT></P>
<P><FONT size=3>　　（六）观世音者，冥作利益，无所见闻，三毒七难皆离，二求两愿皆满也。普门者，显作利益，目睹三十三圣容，耳闻十九尊教也。 </FONT></P>
<P><FONT size=3>　　（七）观世音者，随自意照实智也。普门者，随于他意照权智也。 </FONT></P>
<P><FONT size=3>　　（八）观世音者，不动本际也。普门者，迹任方圆也。 </FONT></P>
<P><FONT size=3>　　（九）观世音者，根本是了因种子。普门者，根本是缘因种子也。 </FONT></P>
<P><FONT size=3>　　（十）观世音者，究竟是智德，如十四夜月光也。普门者，究竟是断德，如二十九夜月邪辉将尽也。 </FONT></P>
<P><FONT size=3>　　经文两问答含无量义，略用十双，始从人法，终至智断，释品通名，其义如是。 </FONT></P>
<P><FONT size=3>　　别论五只者：一观也。观有多种，谓析观、体观、次第观、圆观。析观者，灭色入空也。体观者，即色是空也。次第观者，从析观乃至圆观也。圆观者，即析观是实相，乃至次第观亦实相也。今简三观，唯论圆观：文云普门，观若不圆，门不称普，即此义也。 </FONT></P>
<P><FONT size=3>　　世者，若就于行，先世后观；若就言说，先观后世；今从说便，故后论世。世亦多种，谓有为世、无为世、二边世、不思议世。有为世者，三界世也。无为世者，二涅槃也。二边世者，生死涅槃也。不思议世者，实相境也。简却诸世，但取不思议世也。 </FONT></P>
<P><FONT size=3>　　音者，机也。机亦多种：人天机、二乘机、菩萨机、佛机。人天机者，诸恶莫作，诸善奉行也。二乘机者，厌畏生死，欣尚无为也。菩萨机者，先人后己，慈悲仁让也。佛机者，一切诸法中，悉以等观入；一切无碍人，一道出生死也。拣却诸音之机，唯取佛音之机而设应，以此机应因缘故，名观世音也。 </FONT></P>
<P><FONT size=3>　　普者周遍也，诸法无量，若不得普，则是偏法。若得普者，则是圆法。故思益云：“一切法邪，一切法正。”略约十法明普，得此意已，类一切法，无不是普。所谓慈悲普、弘誓普、修行普、离惑普、入法门普、神通普、方便普、说法普、成就众生普、供养诸佛普。 </FONT></P>
<P><FONT size=3>　　始自人天，终至菩萨，皆有慈悲，然有普有不普。生法两缘，慈体既偏，被缘不广，不得称普。无缘与实相体同，其理既圆，慈靡不遍。如磁石吸铁，任运相应。如此慈悲，遍薰一切，名慈悲普。 </FONT></P>
<P><FONT size=3>　　弘誓普者，弘，广也；誓，制也。广制要心，故言弘誓。弘誓约四谛起，若约有作无生无量四谛者，收法不尽，不名为普。若约无作四谛者，名弘誓普也。 </FONT></P>
<P><FONT size=3>　　修行普者，例如佛未值定光佛前，凡有所修，不与理合。从得记已，触事即理。理智历法而修行者，无行而不普也。 </FONT></P>
<P><FONT size=3>　　断惑普者，若用一切智、道种智，断四住尘沙等惑，如却枝条，不名断惑普。若用一切种智断无明者，五住皆尽，如除根本，名断惑普。 </FONT></P>
<P><FONT size=3>　　入法门普者，道前名修方便，道后所入名入法门。若二乘以一心入一定，一心作一，不得众多；又为定所缚，故不名普。若历别诸地浅深阶差，亦不名普。若入王三昧，一切三昧悉入其中，不起灭定现诸威仪，故名法门普。 </FONT></P>
<P><FONT size=3>　　神通普者，大罗汉天眼照大千，支佛照百佛世界，菩萨照恒沙世界，皆缘境狭发通亦偏。若缘实相修者，一发一切发，相似神通如上说，况真神通而非普耶！ </FONT></P>
<P><FONT size=3>　　方便普者二种：道前方便修行中摄。道后又二：一者法体，如入法门中说。二者化用，如今说。逗机利物，称适缘宜一时圆遍，虽复种种运为，于法性实际而无损减，是名方便普。 </FONT></P>
<P><FONT size=3>　　说法普者，能以一妙音，称十法界机，随其宜类俱令解脱，如修罗琴，故名说法普。 </FONT></P>
<P><FONT size=3>　　成就众生普者，一切世间及出世间所有事业，皆菩萨所为。凿井造舟，神农尝药，云荫日照，利益众生，乃至利益一切贤圣，示教利喜，令入三菩提，是名成就众生普。 </FONT></P>
<P><FONT size=3>　　供养诸佛普者，若作外事供养，以一时一食一花一香，普供养一切佛，无前无后，一时等供；于一尘中出种种尘，亦复如是。若作内观者，圆智导众行，圆智名为佛，众行资圆智，即是供养佛。若行资余智，不名供养普。众行资圆智，是名供养普。 </FONT></P>
<P><FONT size=3>　　门者，从假入空，空通而假壅；从空入假，假通而空壅。偏通则非普，壅故非门。中道非空非假，正通实相，双照二谛，故名普；正通故名门。普门圆通，义则无量，略举其十类则可知。此品犹是普现三昧化他流通也。文为三：一问，二答，三闻品得益。问答两番，初番问为二：初经家叙时者，说东方菩萨竟。次说西方菩萨时也（其一）。说东方生善竟，次说西方生善时（其二）。说东方断疑竟，次说西方断疑时（其三）。说东方得道竟，次说西方得道时（其四）。 </FONT></P>
<P><FONT size=3>　　无尽意者，大品明空则无尽。大集明八十无尽门。净名云：“夫无尽者，非尽非无尽，故名无尽。”总三经，用三观三智释无尽也。意者，智也。无尽者，境也。智契于境，单从于境，应言无尽。单从于智，应言于意。境智合称，故言无尽意也（一）。又意者世出世之本也（二）。又意即法界中道，故言能观心性名为上定（三）。此约三智三观，释名也。 </FONT></P>
<P><FONT size=3>　　兴问者，大经云：“具二庄严，能问能答。”无尽意前以慧庄严，问观世音慧庄严；佛以慧庄严，答观世音慧庄严也。佛答为三：一总答、二别答、三劝持名答。总为四：一人数、二遭苦、三闻名称号、四得解脱。 </FONT></P>
<P><FONT size=3>　　自有多苦苦一人，多人受一苦，一人受多苦，一人受少苦。今文百千万亿众生，多人也；受诸苦恼，多苦也。举多显少，多尚能救，况少苦耶！遭苦是恶，称名是善，善恶合为机义也。而得解脱，是应也。此是机感因缘，名观世音，亦是人法因缘，乃至智断因缘，名观世音。后去例如此，结名不烦文。 </FONT></P>
<P><FONT size=3>　　别答为三：一口机应，二意机应，三身机应。口又二：初明七难，次结。火难为四：一持名是善，二遭火是恶，三应，四结。于一难中例为三番：一果报火，地狱已上，初禅已还，皆论机应。二恶业火，地狱已上，非想已还，皆论机应。三烦恼火，地狱已上，等觉已还，皆论机应。七难、三毒、二求，例皆如此。此义既广，可以意知，不可文记。 </FONT></P>
<P><FONT size=3>　　身机为二：初二求，次结。求男有立愿修行德业，求女文略修行，正言礼拜是同，故略之。愿业各异，故重出之。结如文。 </FONT></P>
<P><FONT size=3>　　从“是故众生”下，是劝持名为三，劝持格量结叹。上述胜名美德不辨形质，若欲归崇宜持名字，是故劝持也。入大乘论云：“法身唯一，应色则多。”格六十二亿应，等一法身也。智者云：“圆人唯一，偏人则多。”格六十二亿偏菩萨，等一圆菩萨也。 </FONT></P>
<P><FONT size=3>　　第二番问为三：“云何游”问身，“云何说”问口，“方便”问意。此圣人三密无谋之权，随机适应也。佛答亦三：一别答，二总答，三劝供养。“应以”者，答方便力也。“现身”答其问游也。“说法”答其问口也。凡有三十三身、十九说法（云云）。 </FONT></P>
<P><FONT size=3>　　从“成就”下，结别开总。别文广意狭，总答文狭意广（云云）。 </FONT></P>
<P><FONT size=3>　　从“是故”下劝供养，此中见形闻法，故劝供养也。初劝次受旨，受旨为六，奉命不受，重奉佛劝即受，结皆如文。 </FONT></P>
<P><FONT size=3>　　从“持地”下。是闻品功德（云云）。 </FONT></P>
<P><FONT size=3>　　“无等等”者，九法界心不能等理，佛法界心能等此理，故无等而等也。又毕竟之理是无等，初缘毕竟理而发心，能等于理，故言无等等也。又心之与理，俱不可得，将何物等何物，而言无等等耶？心之与理，俱不可说，不可说而说，说此心等此理，故言无等等耳。初一是横释，次一是竖释，次一非横非竖释也（云云）。 <BR></FONT></P>
<P><FONT size=3></FONT> </P>
    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 