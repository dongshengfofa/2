<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,拾得' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>拾得</div></center><br><center><div>作者：佚名　来源：佛学在线</div></center><br><center><span id="hits"></span></div>
        <div class="ahtcy_content">
			
							<P>拾得&nbsp;<BR>&nbsp;</P>
<P>　 【诗】(五十四首)</P>
<P>　　诸佛留藏经，只为人难化。<BR>　　不唯贤与愚，个个心构架。<BR>　　造业大如山，岂解怀忧怕。<BR>　　那肯细寻思，日夜怀奸诈。</P>
<P>　　嗟见世间人，个个爱吃肉。<BR>　　碗碟不曾干，长时道不足。<BR>　　昨日设个斋，今朝宰六畜。<BR>　　都缘业使牵，非干情所欲。<BR>　　一度造天堂，百度造地狱。<BR>　　阎罗使来追，合家尽啼哭。<BR>　　炉子边向火，镬子里澡浴。<BR>　　更得出头时，换却汝衣服。</P>
<P>　　出家要清闲，清闲即为贵。<BR>　　如何尘外人，却入尘埃里。<BR>　　一向迷本心，终朝役名利。<BR>　　名利得到身，形容已憔悴。<BR>　　况复不遂者，虚用平生志。<BR>　　可怜无事人，未能笑得尔。</P>
<P>　　养儿与娶妻，养女求媒娉。<BR>　　重重皆是业，更杀众生命。<BR>　　聚集会亲情，总来看盘饤。<BR>　　目下虽称心，罪簿先注定。</P>
<P>　　得此分段身，可笑好形质。<BR>　　面貌似银盘，心中黑如漆。<BR>　　烹猪又宰羊，夸道甜如蜜。<BR>　　死后受波吒，更莫称冤屈。</P>
<P>　　佛哀三界子，总是亲男女。<BR>　　恐沈黑暗坑，示仪垂化度。<BR>　　尽登无上道，俱证菩提路。<BR>　　教汝痴众生，慧心勤觉悟。</P>
<P>　　佛舍尊荣乐，为愍诸痴子。<BR>　　早愿悟无生，办集无上事。<BR>　　后来出家者，多缘无业次。<BR>　　不能得衣食，头钻入于寺。</P>
<P>　　嗟见世间人，永劫在迷津。<BR>　　不省这个意，修行徒苦辛。</P>
<P>　　我诗也是诗，有人唤作偈。<BR>　　诗偈总一般，读时须子细。<BR>　　缓缓细披寻，不得生容易。<BR>　　依此学修行，大有可笑事。</P>
<P>　　有偈有千万，卒急述应难。<BR>　　若要相知者，但入天台山。<BR>　　岩中深处坐，说理及谈玄。<BR>　　共我不相见，对面似千山。</P>
<P>　　世间亿万人，面孔不相似。<BR>　　借问何因缘，致令遣如此。<BR>　　各执一般见，互说非兼是。<BR>　　但自修己身，不要言他己。</P>
<P>　　男女为婚嫁，俗务是常仪。<BR>　　量其事力，何用广张施？<BR>　　取债夸人我，论情入骨痴。<BR>　　杀他鸡犬命，身死堕阿鼻。</P>
<P>　　世上一种人，出性常多事。<BR>　　终日傍街衢，不离诸酒肆。<BR>　　为他作保见，替他说道理。<BR>　　一朝有乖张，过咎全归你。</P>
<P>　　我劝出家辈，须知教法深。<BR>　　专心求出离，辄莫染贪淫。<BR>　　大有俗中士，知非不爱金。<BR>　　故知君子志，任运听浮沈。</P>
<P>　　寒山住寒山，拾得自拾得。<BR>　　凡愚岂见知，丰干却相识。<BR>　　见时不可见，觅时何处觅。<BR>　　借问有何缘，却道无为力。</P>
<P>　　从来是拾得，不是偶然称。<BR>　　别无亲眷属，寒山是我兄。<BR>　　两人心相似，谁能徇俗情。<BR>　　若问年多少，黄河几度清。</P>
<P>　　若解捉老鼠，不在五白猫。<BR>　　若能悟理性，那由锦绣包。<BR>　　真珠入席袋，佛性止蓬茅。<BR>　　一群取相汉，用意总无交。</P>
<P>　　运心常宽广，此则名为布。<BR>　　辍己惠于人，方可名为施。<BR>　　后来人不知，焉能会此义。<BR>　　未设一庸僧，早拟望富贵。</P>
<P>　　猕猴尚教得，人何不愤发。<BR>　　前车既落坑，后车须改辙。<BR>　　若也不知此，恐君恶合杀。<BR>　　此来是夜叉，变即成菩萨。</P>
<P>　　自从到此天台寺，经今早已几冬春。<BR>　　山水不移人自老，见却多少后生人。</P>
<P>　　君不见，<BR>　　三界之中纷扰扰，只为无明不了绝。<BR>　　一念不生心澄然，无去无来不生灭。</P>
<P>　　故林又斩新，剡源溪上人。<BR>　　天姥峡关岭，通同次海津。<BR>　　湾深曲岛间，淼淼水云云。<BR>　　借问松禅客，日轮何处暾。</P>
<P>　　自笑老夫筋力败，偏恋松岩爱独游。<BR>　　可叹往年至今日，任运还同不系舟。</P>
<P>　　一入双溪不计春，炼暴黄精几许斤。<BR>　　炉灶石锅频煮沸，土甑久烝气味珍。<BR>　　谁来幽谷餐仙食，独向云泉更勿人。<BR>　　延龄寿尽招手石，此栖终不出山门。</P>
<P>　　踯躅一群羊，沿山又入谷。<BR>　　看人贪竹塞，且遭豺狼逐。<BR>　　元不出孳生，便将充口腹。<BR>　　从头吃至尾，[食*内][食*内]无馀肉。<BR>(注：此[食*内]字出自钦定《四库全书·全唐诗》)<BR>　　<BR>　　银星钉称衡，绿丝作称纽。<BR>　　买人推向前，卖人推向后。<BR>　　不愿他心怨，唯言我好手。<BR>　　死去见阎王，背后插扫帚。</P>
<P>　　闭门私造罪，准拟免灾殃。<BR>　　被他恶部童，抄得报阎王。<BR>　　纵不入镬汤，亦须卧铁床。<BR>　　不许雇人替，自作自身当。</P>
<P>　　悠悠尘里人，常道尘中乐。<BR>　　我见尘中人，心生多愍顾。<BR>　　何哉愍此流，念彼尘中苦。</P>
<P>　　无去无来本湛然，不居内外及中间。<BR>　　一颗水精绝瑕翳，光明透满出人天。</P>
<P>　　少年学书剑，叱驭到荆州。<BR>　　闻伐匈奴尽，婆娑无处游。<BR>　　归来翠岩下，席草玩清流。<BR>　　壮士志未骋，猕猴骑土牛。</P>
<P>　　三界如转轮，浮生若流水。<BR>　　蠢蠢诸品类，贪生不觉死。<BR>　　汝看朝垂露，能得几时子。</P>
<P>　　闲入天台洞，访人人不知。<BR>　　寒山为伴侣，松下啖灵芝。<BR>　　每谈今古事，嗟见世愚痴。<BR>　　个个入地狱，早晚出头时。</P>
<P>　　古佛路凄凄，愚人到却迷。<BR>　　只缘前业重，所以不能知。<BR>　　欲识无为理，心中不挂丝。<BR>　　生生勤苦学，必定睹天师。</P>
<P>　　各有天真佛，号之为宝王。<BR>　　珠光日夜照，玄妙卒难量。<BR>　　盲人常兀兀，那肯怕灾殃。<BR>　　唯贪淫泆业，此辈实堪伤。</P>
<P>　　出家求出离，哀念苦众生。<BR>　　助佛为扬化，令教选路行。<BR>　　何曾解救苦，恣意乱纵横。<BR>　　一时同受溺，俱落大深坑。</P>
<P>　　常饮三毒酒，昏昏都不知。<BR>　　将钱作梦事，梦事成铁围。<BR>　　以苦欲舍苦，舍苦无出期。<BR>　　应须早觉悟，觉悟自归依。</P>
<P>　　云山叠叠几千重，幽谷路深绝人踪。<BR>　　碧涧清流多胜境，时来鸟语合人心。</P>
<P>　　后来出家子，论情入骨痴。<BR>　　本来求解脱，却见受驱驰。<BR>　　终朝游俗舍，礼念作威仪。<BR>　　博钱沽酒吃，翻成客作儿。</P>
<P>　　若论常快活，唯有隐居人。<BR>　　林花长似锦，四季色常新。<BR>　　或向岩间坐，旋瞻见桂轮。<BR>　　虽然身畅逸，却念世间人。</P>
<P>　　我见出家人，总爱吃酒肉。<BR>　　此合上天堂，却沈归地狱。<BR>　　念得两卷经，欺他道鄽俗。<BR>　　岂知鄽俗士，大有根性熟。</P>
<P>　　我见顽钝人，灯心柱须弥。<BR>　　蚁子啮大树，焉知气力微。<BR>　　学咬两茎菜，言与祖师齐。<BR>　　火急求忏悔，从今辄莫迷。</P>
<P>　　若见月光明，照烛四天下。<BR>　　圆晖挂太虚，莹净能萧洒。<BR>　　人道有亏盈，我见无衰谢。<BR>　　状似摩尼珠，光明无昼夜。</P>
<P>　　余住无方所，盘泊无为理。<BR>　　时陟涅槃山，或玩香林寺。<BR>　　寻常只是闲，言不干名利。<BR>　　东海变桑田，我心谁管你。</P>
<P>　　左手握骊珠，右手执慧剑。<BR>　　先破无明贼，神珠自吐焰。<BR>　　伤嗟愚痴人，贪爱那生厌。<BR>　　一堕三途间，始觉前程险。</P>
<P>　　般若酒泠泠，饮多人易醒。<BR>　　余住天台山，凡愚那见形。<BR>　　常游深谷洞，终不逐时情。<BR>　　无思亦无虑，无辱也无荣。</P>
<P>　　平生何所忧，此世随缘过。<BR>　　日月如逝波，光阴石中火。<BR>　　任他天地移，我畅岩中坐。</P>
<P>　　嗟见多知汉，终日枉用心。<BR>　　岐路逞喽罗，欺谩一切人。<BR>　　唯作地狱滓，不修来世因。<BR>　　忽尔无常到，定知乱纷纷。</P>
<P>　　迢迢山径峻，万仞险隘危。<BR>　　石桥莓苔绿，时见白云飞。<BR>　　瀑布悬如练，月影落潭晖。<BR>　　更登华顶上，犹待孤鹤期。</P>
<P>　　松月冷飕飕，片片云霞起。<BR>　　匼匝几重山，纵目千万里。<BR>　　谿潭水澄澄，彻底镜相似。<BR>　　可贵灵台物，七宝莫能比。</P>
<P>　　世有多解人，愚痴学闲文。<BR>　　不忧当来果，唯知造恶因。<BR>　　见佛不解礼，睹僧倍生瞋。<BR>　　五逆十恶辈，三毒以为邻。<BR>　　死去入地狱，未有出头辰。</P>
<P>　　人生浮世中，个个愿富贵。<BR>　　高堂车马多，一呼百诺至。<BR>　　吞并田地宅，准拟承后嗣。<BR>　　未逾七十秋，冰消瓦解去。</P>
<P>　　水浸泥弹丸，思量无道理。<BR>　　浮沤梦幻身，百年能几几。<BR>　　不解细思惟，将言长不死。<BR>　　诛剥垒千金，留将与妻子。</P>
<P>　　云林最幽栖，傍涧枕月谿。<BR>　　松拂盘陀石，甘泉涌凄凄。<BR>　　静坐偏佳丽，虚岩曚雾迷。<BR>　　怡然居憩地，日(以下缺)。</P>
<P>　　可笑是林泉，数里少人烟。<BR>　　云从岩嶂起，瀑布水潺潺。<BR>　　猿啼唱道曲，虎啸出人间。<BR>　　松风清飒飒，鸟语声关关。<BR>　　独步绕石涧，孤陟上峰峦。<BR>　　时坐盘陀石，偃仰攀萝沿。<BR>　　遥望城隍处，惟闻闹喧喧。</P>
<P>　　　　　　　　　　　　　　　　　　《全唐诗·卷807_1》</P>
<P><BR>&nbsp;<BR></P></span>
                                    <hr color="#CCC4A8" size="1"></td>
                                </tr>
                                <tr>
                                  <td align="center" class="style_txt">				                
						<div id="pages" class="text-c"></div></center><hr><center><div class='zw'>回向:原世间一切众生破无明，入如来境</div></center></body></html> 