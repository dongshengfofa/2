<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,关圣帝君戒淫经' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>关圣帝君戒淫经</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     <P align=center><FONT size=4></FONT> </P>
<P align=center><FONT size=4></FONT></P>
<P><FONT size=4>　　帝君曰：</FONT></P>
<P><FONT size=4><STRONG>　　</STRONG></FONT><FONT size=4>淫为万恶之首，孝乃百行之先。</FONT></P>
<P><FONT size=4>　　淫人者，杀其三世，一经败露，丑态遍传。父不以为女，夫不以为妻，子不以为母，甚至刀悬颈项，男女并亡，抛尸露骨，辱及宗亲。问谁家之女流，全无教诲？问谁氏之男子，竟类马牛！一或赠芍采兰，两情更密，致使药毒亲夫。问成罪，极刑定狱，魂散魄消。父子悲号，母女抱痛，万人笑骂，悔何及焉！</FONT></P>
<P><FONT size=4>　　而好淫者恬不知耻，本名教中人，甘为败常乱俗：或兄占弟媳，弟奸兄嫂；或叔因侄妇而起贪心，侄以婶娘而成苟合。两下欢娱，只顾眼前快活；半生潦倒，那知身后倾颓。不是断绝香烟，便是流为乞丐；不是妻女酬偿，便是子孙落魄。孤坟野鬼，孰化纸钱？浪子轻狂，孰施菜饭？言念及此，能不悲哉！</FONT></P>
<P><FONT size=4>　　更有做苦田家，身成佻达，不思孝亲敬长，反来钻穴踰墙。南亩东郊，变为枯槁；秦楼楚馆，莫问千秋。卖祖业而债偿风流，父母之供给尽废；当嫁奁而醉饱朝夕，儿女之烟火久虚。床头金尽，孽病随身；倒卧街前，亲朋掩鼻。命延片刻，故旧酸心；遥忆当年，何堪回首：如此下落，勿庸叹息。</FONT></P>
<P><FONT size=4>　　他如良工巧匠，应守规模。或师训不遵，暗许栈宿之约；友言弗听，顿怀月下之欢。任尔俊女娇娥，难逃铁网；管他花容月貌，放下金钩。少妇含羞，有意悬梁自缢；红颜被辱，甘心跳水投河。恶气难消，转向鬼门哭诉；冤魂不散，竟来地府呈词。五殿森罗，法不容缓，铜锤铁铡，血肉淋漓，剑树刀山，形神零落，一念之差，终身莫赎，彼其之子，情何以堪！</FONT></P>
<P><FONT size=4>　　所恨者，贸易江湖，挥金如土；女以调情，那计更长夜短；恋风花而快意，浑忘月落乌啼。久别家邻，鱼书鲜寄；长依远地，雁信难通。水败先天，服药而药弗效；病成后悔，求神而神不灵。哭向天涯，孰来顾盼！死作他乡之鬼，终为异域之魂。千里河山，谁怜枯骨；一堆荒草，莫觅亲友。报应昭彰，丝毫不爽。</FONT></P>
<P><FONT size=4>　　吾也叮咛诰诫，嘱望四民：果能涵养心性，不犯邪淫，仓箱有庆，名成利就，寿考维祺。门楣焕彩，居然富贵之家；闾里增光，不愧栋梁之器。庭前生瑞草，兰桂腾芳；户外起祥烟，椿萱并茂：推原其故，半由戒中来。而古来好淫之辈，亦不乏人：夏桀无道，宠妹喜而败坏江山；商纣不仁，爱妲己而摧残社稷；齐庄公因棠姜而废命，惨不可言；陈灵公为夏氏亡身，丑不堪问。其余新台墙茨，濮上桑间读其诗，未有不指为禽兽。往事堪追，一至于此。</FONT></P>
<P><FONT size=4>　　且吾在汉室，寸心可白，秉烛带待旦，无意曹瞒，斩将夺关，寻兄护嫂。柳下惠坐怀不乱，何等清高；鲁仲连闭门不纳，何等意义。吾愿少年英俊：保重丹田，不为色欲所伤；寿期耄耋，不为裙钗所误；德被儿孙，入不闻寡妇之悲；天长地久，出不见鳏夫之惨；鹤发童颜，一室太和，不知老之将至。</FONT></P>
<P><FONT size=4>　　夫知弟者莫若师，知子者莫若父。吾见为人师者，读书而外，决不教以保身之学。或因弟子聪明，听其飞扬浮躁；或因东家爱惜，任他蝶戏蜂狂。情窦初开，天良渐失。本是玉堂人物，弄成邪僻儿郎。无论磊落奇才，庸师之过，害人不浅。</FONT></P>
<P><FONT size=4>　　吾又见为人父者，溺爱不明，慢加惩责。稍有一知半解，逢人便说佳儿；些微薄技片长，到处争夸令子。不是成家之器，视为席上之珍，从此荡检踰闲，越礼犯分。习就一身轻薄，尼姑寡妇任意酣眠；装成满口糊言，柳巷花街随心喜悦。谓夫子教我以正，夫子未出于正。忍气吞声，如何结局！</FONT></P>
<P><FONT size=4>　　吾思名山大川，何地无高明之客，而谈及戒淫一事，鲜有不以为难者。何也？大抵意马难拴，久被尘缘牵挂；心猿未锁，却为色界羁缠。厉害未分，执迷不悟。岂知芙蓉白面，困了无数英雄；且看美艳红妆，伤了许多豪杰。戒之戒之！祸伊胡底！天下纷纷，伦类不一。也有少孤失怙，削发为僧；也有学道名山，离尘脱俗。理应心如铁石，紧闭禅关，何期饮酒茹荤，私破从前斋戒，颠鸾倒凤，图快今日之心胸。污秽莲池，天神恼怒，打入孽海，永堕沉沦。地狱门前僧道多，岂虚语哉！岂不信然乎！</FONT></P>
<P><FONT size=4>　　晚近以来，洋风新潮，凌袭中土，男女变相，衣冠怪异，廉耻尽抛。有以暴露招摇、乱爱种孽、未婚失贞者。或经营百业，耍千奇花招，明现春光妖浪，暗藏诲淫迷涡。多少志士沦落其间，无尽学子游荡忘返。万商可营，淫业孽重！阿鼻惨刑严罚，子孙恶报臭名不断。莫谓徜徉销魂，寻欢可乐。纵以银钱交易，灵性难免污秽；虽无旁观耳目，暗室自感亏心。邪思既起，恶念滋生，身家丧失清白，心田毒苗生根，万世孽业从此纠缠，累劫轮回无休矣！</FONT></P>
<P><FONT size=4>　　幸而迷途未远，今是昨非。有志圣贤，改过不吝。而弥天之罪，一悔便消。倘畏难苟安，一日便深一日；知味不舍，今年缓在明年。百折不回，身犹未了，一棺长盖，除死方休。恶名永传，千古流为话柄；恶迹难掩，四方播为美谈。生儿不像贤，不如无后之为快。无如江河易改，本性难移，酒不醉人人自醉，色不迷人人自迷。</FONT></P>
<P><FONT size=4>　　吾也现身说法，望尔革故鼎新：如遵圣训是行，吾当保尔萁畴五福；如其不支不蔓，吾当保尔颂祝三多；如其美玉无暇，定许天台接引；如其洁清自好，定许地府来迎。水火刀兵，全家尽免，虫蝗瘟疫，一概潜消。回顾好色狂徒：眼瞎耳聋，定是前生孽重；足跛手断，必然隔世冤深。冷庙凄凉，无衣无食，破窑惨淡，受饥受寒，穷极无聊，何由忏悔！汝等生长中邦，不类蛮夷，何不以此为鉴，反朴归真。言言药石，亦当奉为准绳；自自珠玑，岂可置之高阁。</FONT></P>
<P><FONT size=4>　　吾也不才，临坛垂训，唤醒迷人。如有佩服志心，吾当增福延寿；如有口讲指画，吾当削罪消愆。如不以吾为妄谈，吾在灵霄感激；如不以吾为邪说，吾在金阙弥缝。或立意不甚精详，还望才人校正；或措词未尽纯粹，更祈名士批评。</FONT></P>
<P><FONT size=4>　　嗟尔世人：朝夕焚香，颂吾桃园经卷；晨昏顶礼，读吾心血谕文。汝既能敬吾为神明，吾敢不以汝为赤子。汝既想脱离苦海，就该斩断邪魔；汝既思克盖前愆，就该消除孽障。汝不听吾相劝，吾亦无可如何。刀山任尔滚，油锅任尔烹，血河任尔坐，铁水任尔吞。那时才想读吾戒淫经，怕的不能出火坑；那时才想读吾戒淫训，怕的不能上天庭。吾在灵霄怕尔恨，你在地狱受惨刑。要脱不得脱，要行不得行，改也改不及，悔也悔不赢，受尽诸般苦，发放变畜生，披毛又戴角，鸟兽与同群，依然刀下死，锅煎并火焚，何时才了结，始得人身转。一失人身万劫难，何如修积上云端；前车既败后车戒，方是长生不老丹。</FONT><FONT size=4>曩者飞鸾显化，疑信相参；故尔劫运频临，干戈扰攘。乾坤倒置，兆姓贻殃。灯烛辉煌，到处开坛阐教；城邻踊跃，各团讽忏礼经。无非亡羊补牢，挽回天意。吾也不辞苦口，说法度人。如有视为具文，立见灾殃并至；如有指为荒渺，立见霹雳分身。一片婆心，八仙拱手；满腔热血，五老昂头。不嫌浅陋，遍示苍生；付之枣栗，辄生厚望。</FONT></P>
<P><FONT size=4>　　----------</FONT></P>
<P><FONT size=4>　　【注释】</FONT></P>
<P><FONT size=4>　　戒之戒之，祸伊胡底：戒之戒之，｛否则｝祸患何时才能止息呢！<BR>　　曩者：昔日。<BR>　　具文：徒有形式而无实际作用的文字。<BR></FONT></P>
<P><FONT size=4> </P></FONT>
    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 