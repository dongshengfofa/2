<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,放生杀生现报录（一）' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>放生杀生现报录（一）</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     <P><FONT size=3></FONT> </P>
<P><FONT size=3><STRONG>　　江慎修先生放生杀生现报录铸板流通序</STRONG></FONT></P>
<P><FONT size=3>　　江慎修先生者，乃前清一代之经学大家，婺源明道潜修之隐君子也。博学多闻，无书不读，而且一一悉探其精微，人其阃奥，唯以教育英才为乐，不以富贵利达为事。当六岁时，甫受庭训，日记数千言，父奇其敏，以十三经注疏遍授之，先生自是精心研究数十年。举凡经史百家天文地理音韵翻切之学，无不融会贯通，遂以著述发明义蕴为己任，所著近二十种，几二百卷。当时国家及名人著述，多皆取为依据。至乾隆三十七年，先生没已十一年，国家开四库全书馆，凡先生所著，悉皆采入，共一十三种，一百五十余卷。其余数种未入者，或撮取纲要于他书中，或其稿甚多，彼此借观，致令遗佚而不得也。噫！先生可谓学究天人，功参造化，穷理尽性，优入圣域之人杰焉。殆汉康郑成未周濂溪邵康节之流欤？世之博学多闻，不讲躬行实践，唯以词章进取为事者，闻先生之风，能不愧死。而且爱惜物命，深信因果，故于放生吃素善报，杀生食肉恶报，随所见闻，录以劝世。其裔孙易园居士，拟欲铸板广布，冀挽杀劫，嘱光作序。心如背镜，学等面墙，唯学愚夫愚妇之老实念佛，何能发挥道妙，今拘墟者彻见天日，因玆以生正信而获实益耶？然以事关劫运，义不容辞，勉为序曰：</FONT></P>
<P><FONT size=3>　　天地之大德日生，如来之大道唯慈。人物虽异，心性是同。举凡三乘六凡，如来视之，皆如一子。何以故？以其皆具佛性，皆堪成佛故。三乘且置，六凡则天人阿修罗畜生鬼地狱，虽则高下悬殊，苦乐迥异，总皆未断惑业，未出生死。天福若尽，即便下降。狱罪若灭，仍复上升。犹如车轮，互为高下。我今幸得人身，理宜委曲设法，护惜物命，体天地好生之德，全吾心恻隐之仁。良以诸物与我同生于天地之间，同受天地之化育，而且同知贪生，同知畏死。仁人于枯骨，尚且掩而埋之，于草木尚且方长不折。何忍为悦我口腹，令水陆诸物，受刀砧烹煮之苦哉？须知此等诸物，从无始来，亦曾高居尊位，威权赫奕，不知借威权以培德，反致仗威权以造业。竟使恶业丛集，堕于异类，口不能言，心无智虑，身无技术，以罹此难。虽弱肉强食，于事则得，而怨恨所结，能无生生世世图报此怨乎？人纵不念诸物被杀之苦，独不惧怨业深结，常被彼杀乎？又不惧残害天物，天将夺吾福寿乎？人唯欲眷属团聚，寿命延长，身心安乐，诸缘如意。正应发大悲心，行放生业，使天地鬼神，悉皆愍我爱物之诚，则自之所欲当可即得。若仗我有钱财，我有智力，设种种法，掩取诸物，以取悦我口腹，不计彼之痛苦，尚得谓与天地并立为三之人矣乎？然我与彼等，同在生死，从无始来，彼固各各皆为我之父母兄弟妻妾子女，我亦各各皆为彼之父母兄弟妻妾子女。彼固各各或于人中或于异类皆被我杀，我亦各各或于人中或于异类皆被彼杀。为亲为怨，相生相杀。静言思之，愧不欲生，急急改图，尚悔其迟。况肯蹈常袭故，仍执迷情，以为天生异类，原为供人食料乎？然我尚具足惑业，固无由出于轮回之外。万一彼罪已灭，复生人道，善根发生，闻法修行，断惑证真，得成佛道。我若堕落，尚当望彼垂慈救援，以期离苦得乐，亲证佛性。岂可恃一时之强力，俾长劫以无救乎哉？古有高僧，行步不跨虫蚁，人问其故？答曰：彼此同在生死中，或彼先成佛道，尚望其垂慈度我，何敢轻慢乎？是知佛视众生皆是佛，众生视佛皆是众生。佛视我众生皆是佛，故多方化导之，种种折摄之。纵令绝无信心亦不弃舍，曲垂方便，令种善根，待其因缘时至，自然发生增长，依教奉行耳。众生视佛皆是众生，故闻佛之言，不生感激，反以已之邪知谬见，多方毁谤。甚至拆毁塔寺，焚烧经典，固结魔党，破坏清修。殆至正智稍开，则便愧悔无及。由兹遂复归命如来，兴崇佛法者，古今来比比皆是。须知父母于逆子，尚生弃舍之心，佛于逆恶不信之流，愈生怜愍，何以故？愍其惑业深重，失本心故。以虽则现时背逆于佛，而即心本具之天真佛性，仍复丝毫不失。如焦模中金像，敝衣中宝珠，蒙尘之秦镜，在璞之荆璧。愚人但见其外相，而不知其内容。佛则遗外相而论内容，故无一众生或生弃舍也。然佛尚不轻众生，众生何可轻众生乎？故凡一切水陆众生，必令各各得所，常得飞走游泳于自所行境，以各乐天真各尽天年，则此书所说之种种善报，当可具得矣。人既如是，物尚不欲令其失所，何况于人。则互相亲爱，互相扶持，自然俗美人和，必致风调雨顺，其有不物阜民康时清国泰者乎？又祈凡我同人，切勿自轻，当思我与如来，同一心性。彼何以惑业净尽，福慧圆满，安住寂光，常享法乐乎？我何以起贪嗔痴，造杀盗淫，轮回六道，莫由出离乎？心性是一，苦乐天渊。苦犹以佛性功德，独护如来亲得受用者，尚得名为大丈夫哉？</FONT></P>
<P align=right><FONT size=3>　　民国十一年壬戍冬释印光谨撰</FONT></P>
<P><BR><FONT size=3><STRONG>　　江慎修先生爱物戕物编题词</STRONG></FONT></P>
<P><FONT size=3>　　孟子有言，祸福无不自己求之者。比年以来，外则欧战之惨，内则国乱之频，皆谓我生不辰。岂知祸福之来，匪求弗获。惟现世造因，现世受报，则众信翕然。夙世造因，而令世受报；或今世造因而来世受报，则唯佛证知，而凡情所惑。愿云禅师偈云：千百年来怨里羹，冤仇如海恨难平，欲知世上刀兵劫，但听屠门夜半声。曾子曰：戒之戒之，出乎尔者，反乎尔者也。儒释所言，合著一辙。惟儒者约说，佛则详言。儒者但言现世，佛则通知三世，远及多生。十方三世之说，固非佛不能言，所谓虽圣人有所不知者也。江慎修先生，以闲世挺生之大儒，而通释氏因果之奥义，其征引爱物戕物之报，多取现世者，盖欲令未达佛理者，亦能翕然信起，其救世苦衷可知也。世乱亟矣，杀业尤繁，凡属含灵，俱当忏悔。此编之出，非其时乎？仁人君子，幸广传之。</FONT></P>
<P><FONT size=3><STRONG>    云阳程德全拜题</STRONG></FONT></P>
<P><FONT size=3>　　戴东原作江慎修先生事略状实，乾隆二十七年，江先生以三月卒，东原状成于五月，后江郑堂作国朝汉学师承记，全取其文增损数语而已。此谱藏于家，事迹颇详。三十四岁补廪膳生，帅承记作二十四岁，盖笔画误也。东原先生年谱，为段茂堂所编，于讲学宗旨，著书先后，详尽无遗。后又附记平生言论，多喜者，使慎修先生年谱出东原之手，必更有可观矣。癸亥二月郑孝胥识。</FONT></P>
<P><FONT size=3></FONT> </P>
<P align=center><STRONG><FONT size=6>放生善报</FONT></STRONG></P>
<P align=center><STRONG><FONT size=5></FONT></STRONG> </P>
<P><FONT size=3><STRONG>　　第一章  放生救物延寿</STRONG></FONT></P>
<P><FONT size=3>　　◎ 福星拥护  陈元植</FONT></P>
<P><FONT size=3>　　宋里老陈元植，家稍裕，好行阴骘。禽虫之微，悉蒙惠。每将食，百鸟飞鸣而前，凡十余年。一夕梦绯衣人长三尺余，谓曰：尔阴德盛，一切生命皆活之尔。寿本促，以此延年，年至九十九。一日独坐，袖中一物投地化，三尺绯衣人，拱立曰：君寿不踰四十，为有阴功，上帝命我护尔。今已百岁，辞归天上，瞥不见。元植语子孙，令选地树墓，逾月无疾而疾而卒。</FONT></P>
<P><FONT size=3>　　◎ 广生益算  杨序</FONT></P>
<P><FONT size=3>　　宣和间，富商杨序，年二十八，梦神告曰：子逾旬当死，能救活万命可免。序曰：大期已追，物命至万，未易满数。神曰：藏经云，鱼卵不经盐渍者，三年尚可活子，盍图之？序乃大书神语于通衢壁间，人皆知戒；见人杀鱼，即取卵投之江中。月余复梦神曰：亿万之数已满，寿算延矣。后寿至九十而终。</FONT></P>
<P><FONT size=3>　　◎ 善因续命  俞一郎</FONT></P>
<P><FONT size=3>　　荆南俞一郎，专好放生及塑佛。病死，见道上禽兽群迎之。又僧千余，引至一殿，王者命二判官检簿中善业。判官云：此人有赎救物命之功，命增寿二纪。敕青衣引归，复生。</FONT></P>
<P><FONT size=3>　　◎ 体物全爱  张从善</FONT></P>
<P><FONT size=3>　　张从善年十五，尝持活鱼，刺指痛甚。自念我伤一指痛楚如是，群鱼剔腮剖腹，断尾剖鳞，其痛如何，特不能言耳。遂尽放之溪中，自此不复伤一物，享年九十有八。</FONT></P>
<P><FONT size=3>　　◎ 积善报亲  林承美</FONT></P>
<P><FONT size=3>　　福建林承美，少孤，母守节抚之。承美长，思亲涕泣，苦于报德无从。一禅师云：孝子思亲，痛泣无益，惟勤放生戒杀，笃行阴德，庶可报亲。子在亲还在，子亡亲自休，作善亲有益，作恶亲有忧。承美省悟，立誓戒杀广劝放生，勤行善事。寿九十有六，子孙科第不绝。</FONT></P>
<P><FONT size=3>　　◎ 去残免天  萧震</FONT></P>
<P><FONT size=3>　　平阳萧震，少梦神人，告以年止十八。至十七，父帅蜀，不欲从，父强之行。至蜀，蜀中帅莅任，例进玉筋羹。取乳牸，烙铁钳乳，乳出凝钳上以为馔。震偶至庖所，牛向之叩头，诘知其故急，白父，索食牌判免此味，震又请增永字于上。已而复梦神曰：汝有阴骘，不但免夭可望期颐。果寿至九十余。</FONT></P>
<P><FONT size=3>　　◎ 护生福报  宋仁宗</FONT></P>
<P><FONT size=3>　　宋仁宗在位，多仁政。宫中凡便溺时，必顾虫蚁。后在位久。</FONT></P>
<P><FONT size=3>　　◎ 救蚁延年  一沙弥</FONT></P>
<P><FONT size=3>　　昔有高僧入定，一沙弥至七日当死。因遣之归省父母，谕以八日再来。沙弥归，至八日复来。僧异之，复入定观之，见沙弥于归路中，见一蚁穴，流水将入，急脱袈裟，聚土拥水，令不得入。以此因缘延寿一纪。</FONT></P>
<P><FONT size=3>　　◎ 放鱼增寿  屈师</FONT></P>
<P><FONT size=3>　　屈师于元村，遇一赤鲤，买放之。后梦龙王延至宫中，谓曰：君本寿尽，以君救龙，增寿一纪。</FONT></P>
<P><FONT size=3><STRONG>　　第二章  放生救物愈疾</STRONG></FONT></P>
<P><FONT size=3>　　◎ 神雀还救  赵履干</FONT></P>
<P><FONT size=3>　　永乐九年，北京饥，下诏赈恤。乡民赵履干，家八口，饿几死。履干患背疽，不能往受赈，忽有十余人提米至，云：皇恩发赈，我辈闻君有病，特代领送至。又贻药一粒，云：以水吞下，疽立愈。言讫，尽化鸟飞去，众骇异，履干如言吞药而愈。盖数数年前，履干籴米道中，见雀一笼，以三升米易放之，故报之如此。</FONT></P>
<P><FONT size=3>　　◎ 水族报恩  顾伟东</FONT></P>
<P><FONT size=3>　　顾伟东得五雷法，尝炼一神将，事皆报之。孙女痘危，不可救药。家人闻鬼啸，且恍惚有所见，谓必死。顾同二子祷神将前，季男忽仆地作神将语曰：此大士殿，不可擅入，在外稽首。遂俯拜。踰时苏，语家人曰：适随神将至一处，云大士殿，命我跪伏闻。殿上语曰，速召痘神刘公。少顷痘神至，则一童子，约十五六岁，进内向大士行庭参礼。大士索籍视之，应本月初六日子时死。大士以笔判放生二字于下。痘神辞出，有带回子帽者二人及青衣数百人，向痘神求保。痘神曰：已知。因以册籍示我，命我归，乃醒。是夕孙女痘即转，不日竟愈。盖伟东于是日清晨途遇摸螺者，得二鳖及青螺数百，买放之，即得是报。</FONT></P>
<P><FONT size=3>　　◎ 善愿达天  江端木</FONT></P>
<P><FONT size=3>　　仁和江端木，事父孝。父病笃，医药无效，江日夕叩祷，立愿放亿万生灵，并刊放生文，又求减己算，以延父命。是夕，父梦祖语云：孙儿善愿已达天庭，可无虑也。遂愈。</FONT></P>
<P><FONT size=3>　　◎ 放生免疫  沈文宝</FONT></P>
<P><FONT size=3>　　太湖之间，村民惟事屠罟。沈文宝，阖门好善。见人获禽鱼，买放之。众笑其迂，沈独不倦。后是村大疫，人有梦见瘟鬼，执旗一束，相语曰：除沈家放生修善外，余排门尽插旗。未几，一村三百余家，疫死者过半，独沈举家无恙。</FONT></P>
<P><FONT size=3>　　◎ 钱尽病瘳  叶洪五</FONT></P>
<P><FONT size=3>　　钱塘叶洪五九岁时，梦青脸神摄至一城阙巍峨处，抛入红辕内，见上坐金面神，视之怒甚，熟视良久，连点首。青脸神即将抛出辕外，当背一击，惊寤，呕血满床，衣被尽赤，医治年余不休。叶子幼甚颖异，其家诸尊辈皆爱之，平日多与之钱，积数千缗。至是其祖母指钱曰：病至不起，欲此何为。尽所有买物放生，及钱尽，一旦病瘳。后为浙鹾商之望。</FONT></P>
<P><FONT size=3>　　◎ 医王赐药  王涣</FONT></P>
<P><FONT size=3>　　宣和间，王涣病垂危，梦金佛谓曰：汝平日爱护物命，放生已及万数，自合延寿，今传汝一方，可用茯苓黄岑地骨皮甘草，四味煎服，无不愈者。果服之，疾瘳。</FONT></P>
<P><FONT size=3>　　◎ 鳖救婢危  程氏女佣</FONT></P>
<P><FONT size=3>　　程某夫妇嗜鳖，一日得大鳖，付婢烹，婢不忍放之池中，托言鳖自走失，主人痛责。后婢感疫将死，家置之水阁，待其毙。夜有物从水中出，负湿泥涂婢，体热得凉解，顿苏。主问得愈状，婢以实对，主不信。夜往窥之，果有物至，追视之，即向所失大鳖也。举家惊异，永不食鳖。</FONT></P>
<P><FONT size=3>　　◎ 鱼疗丹毒  李景文</FONT></P>
<P><FONT size=3>　　李景文，尝买鱼放生。后因服食丹石药，积热成疾，疽发于背，医莫能疗。昏寐中，若有群鱼濡沬其毒，觉甚清凉疾遂瘥。</FONT></P>
<P><FONT size=3>　　◎ 愿发疯除  直隶辛某</FONT></P>
<P><FONT size=3>　　直隶辛某，患疯瘫。友人徐皓，述文昌帝君显应诸事，及放生果报。遂云：我病年余不起，若蒙神祐得痊，誓终身普劝以广圣化，以全物命。发愿既毕，次日，忽然一跃而起，行动如常。</FONT></P>
<P><FONT size=3>　　◎ 万生保友  项天瑞</FONT></P>
<P><FONT size=3>　　浙鹾商项天瑞，字友清。其家有淳安人程春年，乾隆丙寅七月十一日，病暑风伤寒，延数医视之，皆云不治。项念其先人惟此一线，且在己家七年，今远隔故乡，痛莫能救。十七日祷于家中神前，立愿放生一万，祈延其命。次日脉已绝，惟胸前犹温，急放生以祷。二十日辰刻，计放生已满万，为告神焚疏。午刻春年身忽温，次日脉复且平，疾自此愈。项因叹放生之功，大且速如此。遂集放生致福一编，刻施以广劝。</FONT></P>
<P><FONT size=3>　　◎ 贤内致福  周千秋</FONT></P>
<P><FONT size=3>　　镇江周千秋，官京师，月给禄米，多米虫，簸扬落地，蚁聚嘬，鸡复啄食。其内人沈氏怜之，令奴先铺芦箔藉地而后簸扬，既则聚虫置瓮中，且以糠为虫之粮。至秋，虫皆羽化去。未几，沉得消渴病已笃。千秋以此事慰之曰：岂有生百万命，而身自夭折者？后病寻愈，更生令子。</FONT></P>
<P><FONT size=3>　　◎ 怜龟却病  黄叔达</FONT></P>
<P><FONT size=3>　　黄叔达在太学，见友得一龟，将脱其壳，黄怜而买放之。后病亟，其子入京探视，路遇一老人曰：余姓归，前日人将杀我，幸尊君救之，得以全生，此恩未报，令尊君有疾，因食鱼过多，停积胸次，急用姜附汤治之。言讫不见，后服果愈。叔达自悟未尝救人，即前日所放之龟耳。</FONT></P>
<P><FONT size=3><STRONG>　　第三章  放牛救物免患</STRONG></FONT></P>
<P><FONT size=3>　　◎ 放龟脱生  毛宝</FONT></P>
<P><FONT size=3>　　毛宝微时，路遇一人携一龟，买而放之。后为将，战败，赴水，觉水中有物承足遂得不溺。及登岸，视之，则所承足者，前所放龟也。</FONT></P>
<P><FONT size=3>　　◎ 活蝇免刑  酒工王五</FONT></P>
<P><FONT size=3>　　隋时京师酒工王五，每见酒内及水中死蝇，辄取出，用干灰掩之，俟其活，放焉。如此数年，偶被诬告，罪当死。典刑官执笔书判，有数蝇抱笔头不能书，逐去复来，如是数次，官疑其有冤抑，以其事白于朝，罪遂释。</FONT></P>
<P><FONT size=3>　　◎ 螺护法宝  王待制</FONT></P>
<P><FONT size=3>　　王待制，喜放生，尝买螺蛳千万放之。一日舟至汉口，风涛骤作，王急以所诵金刚经投水中，波遂平。至镇江，见舟尾一物出入波间，取视之，千万螺蛳结成毬，开视之，所投之经，纤毫无损。</FONT></P>
<P><FONT size=3>　　◎ 救牛灭火  正阳门老者</FONT></P>
<P><FONT size=3>　　陈子龙过正阳门，见一牛跪地泪下，问其故则将赴屠。时一老者，买以放生。不半月，复过其地，见前者老设醮庙中。问之曰：前晚邻人失火，予梦中闻神语曰：尔应火死，为活牛故，可速起救。遂醒，而火已满空矣，急救得灭，为是谢神也。</FONT></P>
<P><FONT size=3>　　◎ 赤蛇识盗  方太夫人</FONT></P>
<P><FONT size=3>　　方某自京应试归，途买一仆。甫至家，母刘氏夜梦一赤蛇，作人语曰：吾久居深穴，深感太夫人仁爱，滚汤热水从不泼地，凡各毛虫往来，无所损伤，皆戴不嗜杀之德。今相公途中买来之仆，非善良之人也，实大盗也，日久必为害，五日后，仆父来探，太夫人将此仆还之，以杜后患。刘惊觉，不即言，过五日，仆父果来，因与子道梦中蛇语，乃给银二两，遣之。仆去后半年，邻邑盗案发，仆之父子乃同伙，均斩于市，不为牵害。</FONT></P>
<P><FONT size=3>　　◎ 浦鼋报德  徽商</FONT></P>
<P><FONT size=3>　　康熙七年，松江黄浦渔人获一大鼋，有徽商以银三两买放之。渔人窥见多银，夜即劫之。船家及小僮俱被杀死，商跪乞命，盗缚其手足投浦中。即若有物负之，逆流而上，行二十里许，天明有船至，大呼救命，乃巡兵也，见大鼋负一人来，捞起问故，共疑盗即渔人。鼋即顺流下，众随之，至买鼋所，投水中，而渔舟尚在分银。巡兵悉擒之，追出银四百余两，俱不失，同谋渔人皆斩，无一得脱。</FONT></P>
<P><FONT size=3>　　◎ 湖鱼解难  饶商</FONT></P>
<P><FONT size=3>　　康熙丁丑五月，饶州商人过鄱湖，见渔人得一大鱼，重百余斤，商人买而投之湖中。至七月，此商三人挟赀归，夜过湖，遇盗入其舟，移至芦中行劫，将杀之。忽一大鱼跳入其舟，泼刺不已。盗方惊异，适捕盗船过，欲求火炊饭，见之获盗三人，商得不死，鱼亦跃入江中。商因忆救鱼事，以为鱼之报德云。</FONT></P>
<P><FONT size=3>　　◎ 蛳补破船  阮起鹏</FONT></P>
<P><FONT size=3>　　杭州商人阮起鹏，字云翰，幼即立放生愿。以生命之多，莫如螺蛳及鱼子两种，见则竭力买放，且谆切劝人，谓为费不多，而所活无算，人多从之。康熙庚申，舟过富春，触石底破，在大江中，方仓皇莫救，水竟不入。泊岸视之，见鱼数万盘旋左右，其破处螺蛳重叠。攒满岸旁，渔人莫不惊异，不敢取。</FONT></P>
<P><FONT size=3>　　◎ 鸟伸冤狱  宜兴陆善人</FONT></P>
<P><FONT size=3>　　宜兴陆善人，所居茂林修竹，百鸟咸集，陆禁人弹射，雨雪严寒，散谷林中饲之。顺治三年，仇家陷以逆党，庭讯时众词积案，系者累累，忽百鸟盈庭，噪声振天。讯至陆，一鸟飞至案头，衔其首词一纸去，群鸟顿散。问官惊异，刑讯陆之仇人，知其诬。出之，构义鸟亭于毗陵城中，以识其异。</FONT></P>
<P><FONT size=3>　　◎ 虎避仁人  常熟粮差</FONT></P>
<P><FONT size=3>　　常熟差役某，催粮于乡，宿旅舍，闻邻妪嘱儿女曰：明日主人烹我供官差，我死后，尔各自小心，门槛内外不可停，主人脚下不可去。次日差挨户催粮，值邻家供膳，将烹母鸡，小雏悲鸣甚哀。差止之曰：勿杀母鸡，并其小鸡，与我放生，我代尔完粮。其家欣然与之。差感此事，遂往三峰寺出家。寺僧曰：汝果实心削发，须求本寺僧众，绝火三日，方留汝。差遍恳众僧，满三日，出门取火，忽猛虎当门。众僧怨之，差曰：大众既为我忍饿三日，今宁死，待我往取火。遂出门，虎竟不为害，后悟道。</FONT></P>
<P><FONT size=3>　　◎ 鸡卫恩主  衢州里胥</FONT></P>
<P><FONT size=3>　　衢州里胥督赋，一民家贫无供馔，拟烹伏卵母鸡。里胥恍惚间，见桑下有黄衣人，向之乞命，且曰：自死不足惜，儿女未见天日。里胥惊恻视之，屋侧一鸡伏卵，其家来捉鸡，里胥止之。后复至其家，鸡领群雏，踊跃里胥前。及去，行数百步，一虎至，忽一鸡飞扑虎眼，里胥得免。自此一村，无食鸡者。</FONT></P>
<P><FONT size=3>　　◎ 得免横死  嘉善孔某</FONT></P>
<P><FONT size=3>　　嘉善孔某，至一亲戚家，留午餐，将鸡供馔，孔力止之，继以誓，遂止。是夕，宿其家，正舂米，悬石杵于朽梁之上，孔卧其下。更余，梦中忽有鸡来啄其头，驱去复来，如是者三，孔不胜其扰，遂起觅火逐之。甫离席，面杵坠正在其首卧处。孔遂悟，鸡报恩也。每举以告人，劝勿杀生。</FONT></P>
<P><FONT size=3>　　◎ 永吾坎坷  吴文英</FONT></P>
<P><FONT size=3>　　明吴文英，平生好劝人放生为善，每令人厌，友讥之曰：尔劝人为善，究竟善在于人，于尔何益，何苦令人厌。文英不悔。后问于听雪禅师，师曰：吾闻之经云：一人劝一人，作福两平分，一人劝九人，作福十人分。理可深信，义可类推。于是文英劝人益力，终身无坎坷之忧。</FONT></P>
<P><FONT size=3>　　◎ 义犬证盗  平望镇商</FONT></P>
<P><FONT size=3>　　康熙元年，吴江平望镇有徽商，见一店家缚犬欲烹，商以银四钱买放，任其所之。不意此犬随舟而行，至僻静处，有盗数人，沉舟子于河，欲杀商。商求全尸，乃以叉袋倒置商在内，结口沉之。盗去，犬见有后舟来，如泣如诉，啼号不止。犬又入水，衔叉袋稍起，舟人群挈之，解开救苏。商言其故，亟控于官。先擒店主人物色，盗即卖犬诸人也。犬即随商至公堂，若为质证者然，盗皆枭斩。</FONT></P>
<P><FONT size=3>　　◎ 悍仆就刑  吴江沈宦</FONT></P>
<P><FONT size=3>　　吴江南仓桥世宦沈氏有帐船，命仆辈诣乡索租。一徽商附舟，见屠者缚一犬将杀，商即解皮箱银赎之，不觉露白。沈仆遂缚商入大麻袋，沉之河底，船径去矣。所放犬，呻吟河岸，乃退缩数十步，奋身跃入中流，衔袋一拖即奔上岸，如是者数次，袋渐近岸。往来舟子见骇绝，以篙一探，即得麻袋，见内有人，为解放，倒去水，人渐活。袋上有沈府二字，人皆知为沈宦家物。由是引商牵犬携袋献之沈府，主人命藏之密室，及帐船归点麻袋，独一船少一袋。主命闭宅门，呼商与犬出，同谋仆六人皆伏辜。乃鸣官，钉之板门，活焚焉。</FONT></P>
<P><FONT size=3>　　◎ 爱子流血  柳沂</FONT></P>
<P><FONT size=3>　　柳沂，钓伊水，得巨鱼，挈归。沂儿七岁，是夕梦鱼啄儿，惊寤。闻儿啼曰：适一大鱼啮我，痛甚。沂举火视儿，胸有疮流血，大惧。明旦，投鱼水中，旬余，儿疮愈。</FONT></P>
<P><FONT size=3>　　◎ 神物助战  熊元乘</FONT></P>
<P><FONT size=3>　　武昌熊元乘，登第后，以兵备道御倭于姑苏。有玳瑁巨鱼，随潮至海口，胶于沙际。杨总戎取置天妃宫，将杀之。熊过之，见鱼吐气成云，异之曰：是神物，安可杀害。即劝令将海口，其地去城四十里，熊必自往。而总戎置酒舟中，共见鱼悠然逝，时风浪大作，鱼尚回首作朝拜者。三月余，与倭接战，共见前鱼出没风涛中，偃贼船下风，而熊氏据风力得屡捷。人皆知鱼之报德，后位至大中丞。</FONT></P>
<P><FONT size=3>　　◎ 龟脱水厄  刘彦回</FONT></P>
<P><FONT size=3>　　刘彦回，尝买一龟放之，后脱水厄。</FONT></P>
<P><FONT size=3>　　◎ 犬救火灾  乌镇人</FONT></P>
<P><FONT size=3>　　桐乡乌镇人，家畜一犬，每夜必涉水，至河南人家守宿。一日主人呼犬责之，曰：我食汝，而为他家守夜，明日必觅杀犬者卖汝矣。是夜犬见梦曰：我尝负他家钱，每夜往守，偿还其钱，今止欠十三钱，偿毕即不渡河，誓报主人大德也。明日呼犬于前以十三文系其颈，曰：咋梦汝云云，今往还之，可免涉水矣。犬垂首受诫，遂衔往掷其家，即不复夜去。未几，主人探女，更深醉归，失足鱼池之内。犬即号呼衔其衣拖上池岸，跳至主人家前，以首撞门，主母惊起，见犬往来池边，如指引状，携火视之，其夫尚卧池畔未醒也。遂扶入室，至醒，语其故。夫曰：前梦犬云报我大德，此其是矣。越数月，家中不戒于火，举家熟睡，犬又以头撞门，且撞且吠。夫妇惊起，则火发灶前将及屋矣，急救得熄。主人因厚养此犬，至死以棺埋焉。康熙年间事。</FONT></P>
<P><FONT size=3><STRONG>　　第四章  放生救物得子</STRONG></FONT></P>
<P><FONT size=3>　　◎ 放鱼子贵 张奎</FONT></P>
<P><FONT size=3>　　未时张奎，钱塘人。幼时临溪破鱼，误伤指，因曰：我伤一指，如此痛楚，鱼遭剖割，其痛何如。遂以一篮鱼尽放之，常戒杀生。后梦一人馈以大鱼，遂生一子，登进士为永州太守，累世富厚。</FONT></P>
<P><FONT size=3>　　◎ 释鸟族繁  项德兴</FONT></P>
<P><FONT size=3>　　洪武时，项德兴，休宁桂山人。家贫课蒙，父瞽母癫，孝养不倦。父母继亡，哀毁尽礼。陈某怜其孝，以女妻之，时年已四十矣。陈素以捕卖黄头画眉为业，德兴效尤，生数女，无子，祷于各庙。一夕梦父责之曰：汝伤生太多，上干天罚，速宜改过，方能延我血脉。妻陈氏梦亦同，乃尽放笼鸟，并劝陈改业。五十八方生子，七十五得孙，后子姓繁衍成巨族。</FONT></P>
<P><FONT size=3>　　◎ 嗣绝复续  汪君弼</FONT></P>
<P><FONT size=3>　　江西汪君弼，平日不杀生，宴客相继犯杀业，与不戒等。一夕梦灶神告之曰：汝杀生太过，子应横死，嗣续绝矣。弼不能改。未几，盗入室，杀其子。弼痛悔，啮指誓天，永不令活物入厨，更买物放生，所活无算。五十外，生一子，七十外，生孙。</FONT></P>
<P><FONT size=3>　　◎ 存女育儿  胡应全</FONT></P>
<P><FONT size=3>　　休宁胡应全，字德昌，幼孤，事节母鲍氏，至孝。素敬三宝，好放生。商于松江三团镇，年四十未有子，产五女，人劝其溺，不从。一夕梦至城隍庙，见神微服坐，再拜，神扶起命坐，曰：尔本无子，以放生有功，好善不倦，今陶姓第七子有善根，当为尔后。梦觉，正朔日，至庙行香，见神如梦中。越三日，妻程氏亦获异兆，遂生一子，名继陶。</FONT></P>
<P><FONT size=3>　　◎ 种多子因  倪玉树</FONT></P>
<P><FONT size=3>　　杭城艮山门外杨墅庙，神甚灵，祷者云集。绍兴倪玉树，赴庙求子，愿得子日，以猪羊鸡鹅酒醴演戏谢神。梦神曰：汝欲生子，乃立杀愿，吾虽血食之神，岂肯纵尔杀生，贪尔餔啜乎？倪叩首求神指示，神曰：尔欲有子，物亦欲有子也，物中之子多者，莫如虾螺，尔其图之。倪由是见捕虾摸螺者，即买放投之江，后果连产五子。</FONT></P>
<P><FONT size=3>　　◎ 活百命痣  范家儿</FONT></P>
<P><FONT size=3>　　镇江范某妻病羸，道人与一药方，用雀百头，饲以药米，至三七日，取雀脑食之。范买雀饲之，数日，范他出，妻视雀，叹曰：以我一人害百命，吾宁死不为。开笼尽放之，范妇怨责，妻不悔。病旋愈，后生一男，两臂各有黑点，如飞雀形。</FONT></P>
<P><FONT size=3>　　◎ 无钱植福  裘兆麟</FONT></P>
<P><FONT size=3>　　唐天宝中，裘兆麟四十无子，虔祷于神。一夕梦语曰：汝本无子，因汝至诚恳切，令授汝种子之法。麟喜甚，请问故，神曰：天曹最重放生，汝能全活万命，可得生子。麟曰：贫人安得有钱放生，是真命孤，终不能得子也。涕泣叩首，求神慈悲，神笑曰：子诚愚人也，放生岂尽要钱，汝若无钱，劝有钱者放之，功与相等。麟欣然受命，既寤，自思与钱玉成善，力颇优为，因往述梦中语，且谓钱曰：愿君俯从吾劝，功固归君，倘麟因一言，上邀神鉴，得沾余功，俾延一线，拜赐不浅。钱曰：诺。由是凡遇生灵，麟必劝之，钱即放之。数月后，麟复梦神语语曰：上帝嘉汝救物多功，已遗玉霄童子到汝家矣。钱玉成之子，年应遭痘厄，已特赦之。后值痘症大凶，钱子独无恙。明年，麟果生一子，家声遂振。</FONT></P>
<P><FONT size=3>　　第五章  放生救物得智</FONT></P>
<P><FONT size=3>　　◎ 得智慧男  江州都巡检</FONT></P>
<P><FONT size=3>　　淳熙时，项梓，父璇，为江州都巡检，性好善，嗜放生。一夕，邻人梦白面童子，戴凤翅金盔，坐大尾有鳞兽，鼓乐迎送至璇家，逐生梓。读书颖悟，精通韬略，后授湖北总干，参赞军务。</FONT></P>
<P><FONT size=3>　　◎ 脱痴騃相  劝善富家儿</FONT></P>
<P><FONT size=3>　　有富翁生一子，质甚钝，无异痴騃，富翁忧之。一日有道人化斋其家，手摩其顶曰：官官好一生相，惜杀业太重，灵窍不开耳。富翁悚然心动。自是活物不入庖厨，偶出，路见丐者提花蛇一条，身未带钞，因劝一缎铺相识者买放之，夜梦一花衣人来谢曰：承恩救活，特来助公子读书成名。其子忽吐黑水数斗，颖悟异常，登甲榜。</FONT></P>
<P><FONT size=3>　　◎ 蚁助文思  胡伯安</FONT></P>
<P><FONT size=3>　　胡僖，字伯安，兰溪人，平生全活龟鳖螺蚌之类无算。当省试时，寓潘氏园，蚁群数十万，童子将焚之。胡曰：以吾一夕安，伤数十万命，不可；亟返故室。及入场，三书义，至夜深甫就，蚁忽聚笔端，不可逐，久之。别作四经义，思忽泉涌，蚁遂不见。主司谓其经义有神助，胡心知为蚁报。</FONT></P>
<P><FONT size=3>　　◎ 解网成道  六祖慧能</FONT></P>
<P><FONT size=3>　　六祖慧能，尝以俗服混于猎人。猎人令守网，猎兔之类，可放者瞰亡而放之。如是者十六年。后大悟成佛道，坐曹溪道场，广度群品。</FONT></P>
<P><FONT size=3>　　◎ 跌伤佛子  无畏三藏</FONT></P>
<P><FONT size=3>　　无畏三藏，饮食不净，言行粗鲁，而心地甚光明。律师爱其人，而惜其行不洁，令宿门外。律师半夜扪虱投地下，无畏门外大呼曰：跌杀佛子。师大惊，呼入，无畏曰：凡百含灵皆是佛子，皆具佛性，虽微至蠓虱，皆有声闻。凡夫痴暗，不能听睹，任意灭杀。殊不知彼之冤楚号呼，诸佛听之已宏，若雷霆矣。所以生杀之报亦与龙象无异。凡人物有大小痴慧之别，诸佛菩萨则大小同观，慈悲无二。令师所投之虱，已跌损左边第三足，大声冤痛，唯我闻之耳，众僧不信，举烛照之，果见此虱左边损折第三足，相视骇然。自后互相戒谕，不杀蚁虱。观此知大彻大悟，尤重好生。</FONT></P>
<P><FONT size=3>　　◎ 感动大士  永明寿禅师</FONT></P>
<P><FONT size=3>　　永明寿禅师，丹阳人。初为余杭县吏，取用库钱几尽，有司勘之，止放生而已。坐监守自盗，当弃市。吴越王钱镠，颇闻其放生也，谕行刑者观其辞色以覆。迨临刑无戚容，谓人曰：吾活万万生命，今死径往西方不亦乐乎！王闻而释之。乃弃俗为僧，梦观音大士以甘露灌口，慧性日开，著宗镜录，万善同归集等数百巷。住永明寺，年九十八而坐化。</FONT></P>
<P><FONT size=3>　　◎ 著手回春  祥峰和尚</FONT></P>
<P><FONT size=3>　　祥峰和尚，初出家香积寺，性好生，每过面店，见门口活鳝一缸，低徊不去，常自语云：打杀打杀。店主不解其故，疑以为癫。一日忽大叫曰：打杀也，顾不得了。店主习见，不复顾。僧急掇缸倾鳝于河，店主大怒，痛殴之。众曰：打亦无益，其纠钱偿之。后僧忽开悟，遇人疾病，以手按之辄愈。</FONT></P>
<P><FONT size=3>　　◎ 救蛇证道  孙真人</FONT></P>
<P><FONT size=3>　　孙真人思邈，住世时，山行，见村民击一蛇，力救之，放水中。后默坐间，一青衣来请，随之行，至其家，则世所谓水晶宫也。王者出，延之上坐，云：小儿昨日出游，韭先生则几危矣。设宴毕，出种种珍宝为谢。真人辞不受曰：吾闻龙宫多秘方，传吾救世，贤于珠玉多矣。王遂出玉岌三十六方，真人由此医术弥精。其方今隐于千金方中，后证仙品。</FONT></P>
<P><FONT size=3>　　◎ 折箭登仙  许真君</FONT></P>
<P><FONT size=3>　　许真君，少时好畋猎。一日射中一鹿，鹿母为舐疮痕，良久不活，鹿母亦死，剖视其腹，肠寸寸断，真君大恨悔过，折弓矢，入山修道后证仙品。</FONT></P>
<P><FONT size=3>　　◎ 放刀成圣  张屠户</FONT></P>
<P><FONT size=3>　　永州张居士，始业屠，每日宰猪，听邻寺晓钟声发为度。一日忽无声，乃寺僧夜梦十一人乞命，谓不鸣钟则度阨也。张所欲宰猪下十一子，张因感悟知轮回因果，遂弃屠。皈依佛法，梵诵专悫，十余年，知来去事，自定死日，坐化不毁。土人以肉身建庵祀之，祷卜，其应如响。</FONT></P>
<P><FONT size=3><BR></FONT> </P>
    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 