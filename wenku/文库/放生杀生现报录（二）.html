<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,放生杀生现报录（二）' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>放生杀生现报录（二）</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     <P><FONT size=3></FONT> </P>
<P align=center><STRONG><FONT size=5>杀生恶报</FONT></STRONG></P>
<P align=center> </P>
<P><FONT size=3>　　第一章  屠宰</FONT></P>
<P><FONT size=3>　　○ 杀牛横死  刘肇夫妇</FONT></P>
<P><FONT size=3>　　宋刘肇夫妇屠牛，且嗜食。一夕有童子敲门送简云：六畜皆前业，惟牛最辛苦，君看横死者，尽是食牛人。读毕，忽不见。夫妇不悟屠嗜如故。居年许，肇梦到冥府，王者怒曰：汝伤牛命甚多，劝化不转，叱夜叉以长钉钉其头，痛极而醒，次早气绝。妻骑牛入市易棺，不觉臀髀与牛皮相连，牢不可脱，数日乃死。</FONT></P>
<P><FONT size=3>　　○ 屠女遭灾  张七娘</FONT></P>
<P><FONT size=3>　　瓯宁张七娘，本屠家女，尝买一牛，于野外骑之归，抵家将下，臀髀忽与牛背皮连牢不可脱，数日死。</FONT></P>
<P><FONT size=3>　　○ 教杀丧命  来安</FONT></P>
<P><FONT size=3>　　滁州来安，教子杀牛，视其用刀法。一日安寝，子以为牛，持牛刀杀之。众骇问，子曰：我见是牛，试手法耳。</FONT></P>
<P><FONT size=3>　　○ 仆地成牛  华回子</FONT></P>
<P><FONT size=3>　　镇江华回子，父子宰牛，一日忽仆地，作牛呜，头生双角。</FONT></P>
<P><FONT size=3>　　○ 牛角破腹  陆屠</FONT></P>
<P><FONT size=3>　　常熟陆屠，将杀一牛，牛极力断索，负刀而逸。陆追及，牛反顾以角穿陆，肠溃而死。</FONT></P>
<P><FONT size=3>　　○ 牛冤摄魂  朱氏子</FONT></P>
<P><FONT size=3>　　广陵富家朱氏子，好食牛。一日醉后，欲宰一牛，其母止之，子向牛言曰：尔能拜我，便赦之。牛即跪拜。朱怒曰：畜生安能会人言，立杀之。后日夜见牛为厉，乃死。</FONT></P>
<P><FONT size=3>　　○ 人作牛鸣  太和屠者</FONT></P>
<P><FONT size=3>　　太和中，光禄厨，一牛有胎，将产。或令换易，屠者竟杀之，忽作牛鸣，月余而死。</FONT></P>
<P><FONT size=3>　　○ 肉成火种  徽州程某</FONT></P>
<P><FONT size=3>　　万历十五年，徽州程民兄弟作圈养牛，每日择肥而宰。其弟进圈，有一牛长跪下泪，每次如此。弟怜之，遂改别业营生。且告兄曰：此畜见我必跪，卖作耕牛何如？兄不信，曰：待我试之。明日进圈，果长跪下泪如前，兄怒杀而煮之，煮未熟，锅中轰轰有声，牛肉变成火块喷出户，屋尽焚，仍不改业。一日出门，遇挑担卖牛肉者，讨帐争论，一掌即死，到官抵偿。其子胸生一毒，五脏皆见备极楚痛。每向人哭曰：我父杀牛，贻累于我。半年方死，弟得善终。</FONT></P>
<P><FONT size=3>　　○ 业债生还  张屠</FONT></P>
<P><FONT size=3>　　杭州张屠，善宰牛，号小庖丁。年六十，始释业。约伴往云台山进香，比至山下，忽觉心惊股栗，不能行。遂坐桥上，久之，同行者，见张据地作牛鸣，野中群牛数十聚而触之，急共掖同行进饭店，仆地死。  己卯年事。</FONT></P>
<P><FONT size=3>　　○ 贪萌浪死  徐贩</FONT></P>
<P><FONT size=3>　　庐州徐淹，常贩牛，渡江，风浪忽作，淹誓不再贩。及抵岸，贪心复萌，仍贩牛卖屠户，后忽出江飘没。</FONT></P>
<P><FONT size=3>　　○ 虚愿生痈  杭郑姓</FONT></P>
<P><FONT size=3>　　杭州罗磨坊郑姓畜一牛，力作十余年矣，牛老而病，郑心怜之，谓此牛死当为掩埋。不数日，有牛屠见之，许以二金，郑遂卖之。忽一夕，梦此牛作人语曰：汝既许见埋，复贪利杀我，我今来索命。遽啮其背，大痛。次日背生痈，溃烂见脏而死。</FONT></P>
<P><FONT size=3>　　○ 割舌养哑  阮倪</FONT></P>
<P><FONT size=3>　　阮倪，一日割牛舌食之，后生子无舌。</FONT></P>
<P><FONT size=3>　　○ 杀业现消  王德璘</FONT></P>
<P><FONT size=3>　　上虞王德璘，年二十。康熙戊午六月二十七日，卧病晕绝，入冥。遇一道士拍其肩曰：盍往游乎？游至冥府。主者诘曰：尔前生杀牛如许，何也？王对不知，主者曰：如自勘则知矣。见地涌出一大圆镜，视之，一人操刀割牛即己也。主者命加刑，王身忽束铁箍者三，一卒持利杵飞揕其胸。王自念，父母生我未养，泪下如雨。卒举杵未及身而堕，束亦解。王欲遁，群牛环阻于前，触哮怒。主者曰：孽宜现消，互杀累劫不已。命卒刲其肉，投火鼎。割已复命屠肠。卒以手向王口一挥，肠遂出，引之数丈。卒持利刃欲截，王复念，罔极恩未报，罪孽增重，益悲甚。肠遂不得断，卒乃惊视，谓王齶上现朱书赦字，以报主者。主者曰：此子历苦酷刑，性灵未泯，上帝嘉其孝念，宜归人间补过。卒以肠盘数屈纳其口。九叩而出，遇前道士曰：兹游乐乎？赖尔自作自释也。因导出。王复苏，时为二十九日辰刻，王与母妻伯弟一一言之。后体生恶疮，半年而后起，自誓长斋奉佛以终身，钱塘吴陈琰详记之。</FONT></P>
<P><FONT size=3>　　○ 贪馋送死  戴典史</FONT></P>
<P><FONT size=3>　　万历中，太平戴典史，日受盗牛人脏肉，因而杀牛无忌，后忽发狂疾，见众牛追逐，乃死。</FONT></P>
<P><FONT size=3>　　○ 凶悍天刑  太仓屠户</FONT></P>
<P><FONT size=3>　　太仓蓬阆镇一屠户，从江北买牛回。已抵岁暮，向妻索肉，妻答无。屠人奋然持刀割牛舌，付妻烹煮。自往房中坐，向妻妆镜台照面，以刀修刮眉毛。蓦地吊绳断坠下，头劈两开，立刻命殒。</FONT></P>
<P><FONT size=3>　　○ 暴怒戕子  西蜀李绍</FONT></P>
<P><FONT size=3>　　西蜀李绍，好食犬，前后宰犬数百。后得一黑犬，爱而畜之。一日绍醉夜归，其犬门号吠，绍怒，取斧击犬。值儿自内出，斧中其脑。一家惶惧捕犬，犬不知所之。绍后得病，作狗嗥而死。</FONT></P>
<P><FONT size=3>　　○ 沸水洞胸  汉口屠者</FONT></P>
<P><FONT size=3>　　汉口一屠者，肩擐一犬，僧弘戒遇之，苦劝放生。屠者坚执不允，乃语云：汝与狗夙世冤业，吾不能救也。合掌礼屠者三拜。是夜屠人宰犬，手举下锅，忽沸水溅心，头烂，七日洞穿而死。汉口人感动，遂醵金为僧建放生庵焉。</FONT></P>
<P><FONT size=3>　　○ 啖粪哀叫  仆人陈祥</FONT></P>
<P><FONT size=3>　　太仓一仆人陈祥，好屠狗，人屡切劝，卒不改。一日食新河豚，毒发，痛闷欲死，医人言，食粪浆可救，祥蛇行至厕边，大啖粪，卒不治，作狗声哀叫而死。</FONT></P>
<P><FONT size=3>　　○ 檐木断首  屠户张某</FONT></P>
<P><FONT size=3>　　康熙丙子，萧山屠户张某，性凶暴，善宰牲，日必宰猪羊十数。六月间门口乘凉，颈上偶痒，以屠刀刮之，忽风吹坠檐木，一击而首落。</FONT></P>
<P><FONT size=3>　　○ 脓疮疗饥  杜章</FONT></P>
<P><FONT size=3>　　梓潼帝君化书云：邛有杜章，望帝之友也。生于富贵，父祖好宴会，习以为常。凡烹割之事，皆躬亲之。及长，厨馔无虚日。后家道零替，为人屠刽，以就口食。所取人财，过命钱。又以饮啖兼人，才方饱满，寻腹中虚，性嗜肉味，日常不足，罟鱼弹雀，所见飞走，皆萌杀心。中年生五子，皆无指。口累所迫，过命之赀，不足度日。寻有癞疾，肌肤破裂，脓血流溃，见者掩鼻矣。自以饥火所烧，复受疾苦，投井自尽，为人执之，极口辱骂，于是仰天呼冤。予见之，讶而问里域主者，孙洪叔言其详。且言此人禄尽而命长，尚余五年。予既知其造业之由，又复闵其受苦之酷，且岁月方遥，恶其日夕怨怒天帝。乃遣功曹易其心志，使之以手揭疮皮自食之，又以指染脓血吮咀求味，宣言于人曰：毋作杀生业，为我戒。如此逾年，以尽之数，命断而死，诸子皆殍焉。</FONT></P>
<P><FONT size=3>　　○ 垂尽为牛  张宜所</FONT></P>
<P><FONT size=3>　　鄞县南乡张宜所，少时以宰牛为业，二十年后始改行。然临死时，以作牛鸣为快，鸣已，即嚼床头槁荐，七日而死。</FONT></P>
<P><FONT size=3>　　○ 罪重成猪  余姚猪屠</FONT></P>
<P><FONT size=3>　　余姚一家世业宰猪，其子尤善操刀，娶妻数年无子，身体日渐肥胖，头颈亦日短缩，眼睛亦俱深陷，毕肖猪形。病伤寒，时刻作猪吼声，七日发狂，爬至江桥上，大吼三声，投水随流而去，尸竟不得。</FONT></P>
<P><FONT size=3>　　○ 自作自受  颜复初</FONT></P>
<P><FONT size=3>　　苏州枫桥颜复初，以贩猪致富，所宰猪不令气绝，以盐水灌入猪心，以木槌遍体槌之。康熙七年得病，遍身痛楚，令家奴以木槌槌之，又索盐水饮之方快。二日后不能自饮，令家人灌入口中，如此三日夜，将死，谓五子曰：盐水我不能饮矣，汝等各代饮三碗。五子跪而饮讫，嘱曰：我杀猪业重，死即为猪，汝等幸多作佛事度我。言讫大恸，宛转如猪声而死。</FONT></P>
<P><FONT size=3>　　○ 可惊可怜  陆宝</FONT></P>
<P><FONT size=3>　　陆宝为人鼓刀，各店猪羊，死其手者无数。康熙十二年夏，持刀自刺喉间，宛如杀猪之状，若有神附。止之不能，号呼三日，血尽乃死。临死曰：取盐水来，今有无数猪羊在此索命。观者如市。</FONT></P>
<P><FONT size=3>　　○ 嗜肥断指  吴竹轩</FONT></P>
<P><FONT size=3>　　顺治辛丑夏，常熟市桥吴竹轩者，偶有肥犬至其家，其子打杀。沸汤将燖，犬伏土复活，其子不知也。抱犬入汤，被犬咬去第四指，犬逃去。其子腹中忽生小犬，作痛，指上血淋漓，痛苦万状而死。</FONT></P>
<P><FONT size=3>　　○ 残忍破喉  休宁人</FONT></P>
<P><FONT size=3>　　休宁有一人，见两犬相交，持刀割其阴。牡狗几毙，牝狗即跃起，啮其入喉咙，立死。</FONT></P>
<P><FONT size=3>　　○ 炰鳖现报  杭州凤仙桥人</FONT></P>
<P><FONT size=3>　　杭州凤仙桥一人，以炰鳖为业，日买鳖生投沸汤中，既熟，剖肠剔骨，煎熬五味，由此获利有年。后病伤寒，缩颈攒手足，伏于床上，数日，伸首爬娑，宛如鳖形。又爬出堂中，家人禁之，辄欲啮人。将死，众至街市，盘旋宛转，曲尽鳖态，观者皆知沸汤炰鳖之报也。七日臭烂而死。</FONT></P>
<P><FONT size=3>　　○ 戕物恶死  长洲韩全</FONT></P>
<P><FONT size=3>　　长洲人韩全，屠宰贩卖为生。每宰猪，即灌以水。卖大活鱼，必碎其首，而亦灌以水。鸡鹅鸭之类，强将糠沙填塞入喉，图重斤两，伤戕物命甚惨。后患翻胃症，不能饮食，唯咽土泥随复吐出，遍体流黄水，臭秽不可当，且头痛如碎，如此三月乃死。</FONT></P>
<P><FONT size=3>　　○ 恶业生妖  潮州王二</FONT></P>
<P><FONT size=3>　　潮州某县王二者，业屠宰，狠恶异常，且好用假银。生一儿，头有两角，寸余，足如猪蹄，三岁夭死。</FONT></P>
<P><FONT size=3>　　○ 逸牛寻仇  泸州张四</FONT></P>
<P><FONT size=3>　　泸州张四儿，家业杀牛。卫军马洋，自乡牵牛赴州，牵绳忽断，牛奔入市，遇四儿，四儿持索缚牛，不能制，大惧，奔入一店中，牛亦追入店，四儿登楼，牛亦登楼，触四儿肠出死。牛自下楼，复转入一巷中，觅一牛肉肆主，适其主他出，尽毁其家器业，始徐徐出郊。事在万历丙申正月，店庳隘楼小梯狭，而牛上下无碍，其事甚怪。</FONT></P>
<P><FONT size=3>　　第二章  食牛戒牛</FONT></P>
<P><FONT size=3>　　○ 冥刑肿腿  茅氏子</FONT></P>
<P><FONT size=3>　　镇江茅氏子暴死，见冥官曰：汝父日食牛肉一斤，罪恶甚重，汝寿未终，合受杖责。及醒，两腿肿痛。逢人劝告，勿食牛肉。</FONT></P>
<P><FONT size=3>　　○ 悔罪兔锯  衡州道人</FONT></P>
<P><FONT size=3>　　衡州道人行乞于市，遍劝人曰：好食牛者，冥司以大锯锯之，予被摄追，将受此报，誓戒悔过乃免。因以劝人。</FONT></P>
<P><FONT size=3>　　○ 誓戒鬼哀  秋浦优人</FONT></P>
<P><FONT size=3>　　秋浦优人合班做戏，登舟将归，忽有自后呼之者，视之则其邻也。优曰：汝已死，何事至此？曰：我因客死，魂游甚苦，欲附尔归。乃使登舟，闲语久之，问阴司最重何事？曰：最重是食牛肉，食牛之人，吉神避之，恶煞随之，戒牛之人，吉神随之，恶煞避之。优曰：我从今誓不食牛。话未完，鬼便大哭。问：何故？曰：今见福禄寿三星拥护尔身，我近不得，归不成矣。踉跄登岸而去。优归述此事，一乡俱戒牛肉。</FONT></P>
<P><FONT size=3>　　○ 广劝延寿  苏推官某</FONT></P>
<P><FONT size=3>　　苏州推官某暴卒，复苏，求诸僚友，为之立簿，遍劝百姓，勿食牛肉，皆书姓名，一日得数千人，望空焚之。醒后语人曰：顷复又被摄去，有黄衣人持门籍至，云此所劝戒风牛人姓名。主者大喜，谓汝增寿六纪，郡僚皆得厚福。</FONT></P>
<P><FONT size=3>　　第三章  暴殄</FONT></P>
<P><FONT size=3>　　○ 残暴食报  张易之昆仲</FONT></P>
<P><FONT size=3>　　唐张易之，与弟昌宗，恃宠汰侈。易之为铁笼，置鹅鸭于内，中起炭火，铜盆贮五味汁，鹅鸭绕火走，渴即饮汁，火炙痛，即回，表里皆熟，毛落血赤乃死。昌宗活栏驴于小室，中起炭火，置汁如前。后易之昌宗，被百姓脔其肉，肥白如羊脂，煎炙而食。</FONT></P>
<P><FONT size=3>　　○ 嗜肉变猪  南京某举人</FONT></P>
<P><FONT size=3>　　南京举人某，家巨富，善食肉，每食必数斤，日宰三四猪以宴客。忽一夕梦城隍，谓汝多杀不戒，当令汝变为猪。举人不信，且浪言曰：城隍管甚闲事，杀猪何罪？越半载暴死，既殓，闻棺中有声，启视之，尸已变为猪矣。此事在正德末年江南士竞传之。</FONT></P>
<P><FONT size=3>　　○ 母子寻仇  杨舜臣</FONT></P>
<P><FONT size=3>　　虔州司马杨舜臣，谓属官刘知元曰：买肉必须含胎，肥脆可食，余瘦不堪也。知元乃拣取怀孕牛犊，及猪羊驴等杀之，其胎仍动，良久乃绝。未几，舜臣有一家人死，心暖，七日而苏。云见一水牛，其子随之，见阎王诉曰：怀胎五个月，枉杀母子。须臾又见猪羊驴等，皆领子来诉，见刘司士具状，牵引我家司马，俱有处分。后三日知元死，又五日舜臣死。</FONT></P>
<P><FONT size=3>　　○ 儿鸡共熟  何泽</FONT></P>
<P><FONT size=3>　　四会令何泽，性嗜凫雉之属，乡胥里正，皆令供纳，饲养千百，日供烹杀。泽止一儿，会庖人烹双鸡，汤正沸，似有鬼物撮儿入锅，亟援出，已与双鸡俱熟矣。</FONT></P>
<P><FONT size=3>　　○ 啖龟沉海  王屠父子</FONT></P>
<P><FONT size=3>　　海宁百姓王屠，与其子出行，遇渔父持大龟，买归，置之厨下，将为羹。有江西商人见之，请以千钱赎焉，且曰：此九尾神物，若买放有大功德。验之果九尾，王竟烹之，父子共啖。是夕大水自海中来。王屠父子漂流去。人咸曰：害神龟，为水府摄去也。</FONT></P>
<P><FONT size=3>　　○ 烹鳖戕生  张其光</FONT></P>
<P><FONT size=3>　　苏州孝廉张其光，好食鳖。夜梦一黑衣人乞命，曰：明日吾到汝家，必祈救我，否则有祸。次日佃户捕得一巨鳖，馈送，其光甚喜。妻谏曰：夜来所梦，或是此乎，宜放之。其光曰：物灵则能托梦，此蠢物也，焉有是乎？立命烹之，一日食尽。当夕遂破腹，不三月泻死。</FONT></P>
<P><FONT size=3>　　第四章  残害</FONT></P>
<P><FONT size=3>　　○ 射鹿中子  吴唐</FONT></P>
<P><FONT size=3>　　庐陵吴唐，精于射。尝携子出猎，遇一鹿同麑游戏，唐射其麑毙之。鹿惊悲鸣，唐伏草中，鹿乃舐儿，唐再发一矢殪之。少顷，又逢一鹿，张弩间，矢忽飞中其子，唐投弓抱子而哭。忽闻空中呼曰：吴唐，鹿之爱子，与汝何异？惊视间，虎从旁出，折其臂而死。</FONT></P>
<P><FONT size=3>　　○ 纸面杀孙  程猎户</FONT></P>
<P><FONT size=3>　　德兴程姓，世业弋猎。因输租入郡，适有市纸面者，买其六面，分与六孙，六孙甚喜，各戴为戏。家畜猎犬十数头，见之，争前搏噬，击之不退，六孙皆毙。</FONT></P>
<P><FONT size=3>　　○ 猪化为虎  菜园丁</FONT></P>
<P><FONT size=3>　　僧某，在俗时种园，偶邻家一猪食其菜，怒以锄击杀之。后出家，往武昌北门外三官殿，夜梦一黑衣人谓曰：我止食汝几茎菜，便害我合，我今已变为虎，汝纵往天上，必报仇也。僧寤而恐，百计思避，皆非善地，独东门外有龙蟠矶，突出江心，非舟莫渡，僧遂往栖止。顺治甲午除日，早起出门望江，见一兽浮巨浪而来，意谓是牛，近前瞩之，忽跃起一虎，啮之，其僧立毙。</FONT></P>
<P><FONT size=3>　　○ 猫魂作祟  沈兰官</FONT></P>
<P><FONT size=3>　　杭城沈兰官，年二十二，见一大黑猫，欲以其皮为獭帽，遂以绳系猫头，不死，更用尖刀刺喉，乃死。未几，梦猫云：汝既害我，我已告准，今刀何在，欲得作证耳。沈觉而恶之，因急卖去原刀，更市一利刃藏之。寻即发狂云，猫已入楼矣，又上梁矣。又云非猫，乃变鬼矣，五七人来打我矣。更作鬼语云，绳不能杀奴，须用刀也。至晚，遂以刀自刺喉而死。</FONT></P>
<P><FONT size=3>　　○ 身无完肤  钱汉冲子</FONT></P>
<P><FONT size=3>　　石门县南前村民俱习鸟枪，有钱汉冲之子技最精，生平杀鸟数万。未几死，号呼痛楚，如中矢石，以手遍扪，辄云，此处有铁子，痛不可言。以针挑拨数日，身无完肤而死。</FONT></P>
<P><FONT size=3>　　○ 舌患溃疮  王愈</FONT></P>
<P><FONT size=3>　　王愈宅有鹊巢，忿其鸣噪，尽网巢鹊，断其舌放之。后舌生疮溃烂而死。</FONT></P>
<P><FONT size=3>　　○ 燃爆死惊  王遵</FONT></P>
<P><FONT size=3>　　王遵忿鹊喧噪，俟夜深栖定，以竹竽系爆竹惊之。后遵得疾，惊悸而死。</FONT></P>
<P><FONT size=3>　　○ 戕雏子苦  周昂</FONT></P>
<P><FONT size=3>　　周昂尝昼寝，户上有一燕巢，三雏呢喃张口待哺，昂恶其声，试以指探之，雏亦张口而受。因取蒺藜三枚与之，其雏皆裂胸死。昂后生三子，俱不能言，见人但张口哑哑，宛然燕受蒺藜之状，其声甚肖。</FONT></P>
<P><FONT size=3>　　○ 害雁遭杖  钱家军</FONT></P>
<P><FONT size=3>　　镇江钱参将手下军士获一雁，笼之舟尾，空中有一雁随舟悲号。将登岸，笼中雁伸颈向外大呼，空中雁忽下，二雁以颈相交而死。钱闻大怒，同舟兵卒各杖三十。</FONT></P>
<P><FONT size=3>　　○ 探雏被逐  一卫军</FONT></P>
<P><FONT size=3>　　徽州府治，古木之上有鹰巢，一卫军探取其子。太守王梦龙，方据案视事，鹰忽飞下攫探巢者之巾以去。太守推知其故，杖其卒而逐之。</FONT></P>
<P><FONT size=3>　　○ 张口蛇入  薛儿</FONT></P>
<P><FONT size=3>　　苏州薛氏小儿，屡升木杪，覆巢取雏。一日上树，不意先有蛇在巢啖雏，儿惊视张口，蛇竟入口儿，遂死。</FONT></P>
<P><FONT size=3>　　○ 临终蛙祟  田夫</FONT></P>
<P><FONT size=3>　　宋周三蛙，南城田夫。当农隙时，专以捕鱼鳖鳅鳝为事，而杀蛙尤多。后得疾，初觉腹中一物，饮食不能入口，渐剧，隐隐若数蛙动于内。久之，展转一榻上，跳掷簸顿，号呼哀鸣，与蛙受苦时无异，一岁乃死。</FONT></P>
<P><FONT size=3>　　○ 火逼惨报  张霖</FONT></P>
<P><FONT size=3>　　张霖忿蛙鸣，沃以热汤，后遭沸汤浇，身烂而死。</FONT></P>
<P><FONT size=3>　　○ 肉腐恶死  岳州村民</FONT></P>
<P><FONT size=3>　　岳州村民，时常杀龟，取贩卖之。像遍身患疮，痛不可忍。每日以大盆贮水，沐浴其中，渐作龟形。逾年肉腐而死。</FONT></P>
<P><FONT size=3>　　○ 一夜肠断  亨龟郑大</FONT></P>
<P><FONT size=3>　　石门县走迭夫郑大，掘地得五龟，各长二尺余，烹食之。是晚即狂乱，作龟语曰：我兄弟五人，自明成化年间修行至今，与汝何仇？而被杀食，汝死有余辜矣。腹中似有物啮其肠胃，号呼至次早死。</FONT></P>
<P><FONT size=3>　　○ 众死蕈毒  杀蛇军人</FONT></P>
<P><FONT size=3>　　龙山数军人，见一大白蛇，举锄击之。内一姓余者劝阻，众不听，竟毙蛇。次日见一白衣女子，携一蓝香蕈，众夺取，将烹食，余忽头痛且昏睡，梦前女子云：君意不害我，殊感激，蕈有毒，不可食也。惊寤。欲以告众，众食已尽，皆中毒死，惟余独存。</FONT></P>
<P><FONT size=3>　　○ 身埋火窟  某富翁</FONT></P>
<P><FONT size=3>　　一富翁宅旁有枯木，将伐之，夜梦一老人率众乞宽期，富翁因知树上有物，命人登树视之，见枝头有大穴，穴中异蛇蟠结无数，翁即命仆纵火焚之，臭闻里许，此老鼓掌称快。未几，其家夜半，辄见飞火入室，起救则寂然，如是者屡，不以为怪。一夕婢盗薪私爨，火遂燎，此老与家人以为故态，酣寝不起身，举家皆死火中。</FONT></P>
<P><FONT size=3>　　○ 疮走赤蛇  金秀之</FONT></P>
<P><FONT size=3>　　金秀之，淮人也。冬月掘地，杀一蛰蛇，蛇死时，怒目视之。旬日，金手肱忽生痈，有赤蛇一条，从疮中出，金向天地悔过，永戒杀生，久之方愈。</FONT></P>
<P><FONT size=3>　　○ 怨对难逃  顾锡畴</FONT></P>
<P><FONT size=3>　　昆山顾锡畴，字九畴，号瑞屏，崇祯朝，官太宗伯，国变后，誓以死殉。后在温州，丙戌六月十六日，为同事贺君尧所害，沉之江。华亭令张调鼎，为顾门生好请乩仙，忽顾公来降，张问老师何时登道山？乩曰：吾于前六月十六日，被副将贺君尧害我于江中矣。张问贺与师何仇？乩曰：老夫前世，乃天台一老僧也。路逢一蛇以杖击杀之，贺即蛇后身也。冤对相寻，因果应受，可语我两儿，切勿报仇。张立遣人至温踪迹之，一一不爽。后君尧亦为人所杀。是日永嘉令吴国杰宴顾于江心寺，既别，明日知顾被害，募渔人寻之，不得。当夜梦顾立水中，急命掖之登舟，顾曰：余前世为天台老僧，误杀一蛇，今抵其命，承公厚意，营我后事者，以公前世系我徒孙，有方外一脉故也，明日但向某湾寻之，余即在矣。早起询渔人，果有其湾，一寻而获，乃力助扶榇归葬焉。顾又在一处降乩，留诗云：我昔曾为僧，彼亦在山林，蟒蛇当孔道，山人皆为惊，老僧提锡杖，随步出山门，动起无明火，杖下化为尘，夙缘前已定，从此乐天真。</FONT></P>
<P><FONT size=3>　　○ 肿胀有自  韩阿留</FONT></P>
<P><FONT size=3>　　宋时昆山韩阿留，以渔为生，每用毒药投池中，害鱼无算。一夕梦落水，诸鱼攒啮痛极难堪。既寤，遍身赤肿，腹胀，三日而死。</FONT></P>
<P><FONT size=3>　　○ 风火烧身  余杭令子</FONT></P>
<P><FONT size=3>　　高阳许宪，为余杭令。其子猎于仇王庙侧，忽有三白獐从屋后出，遂引弓而射，忽失獐所在，复以火围之，风吹火返，烧其面焦烂而死。</FONT></P>
<P><FONT size=3>　　○ 埋蚕绝命  胡二夫妇</FONT></P>
<P><FONT size=3>　　宋胡二种桑养蚕。一日见桑叶价贵，遂与其妻，掘一大坑，将所养蚕埋之，冀卖叶得厚利。是夜梦蚕化蜈蚣无数，咬其夫妇，后胡二果为大蜈蚣咬咽喉而死。</FONT></P>
<P><FONT size=3>　　○ 雷火自召  曹君升</FONT></P>
<P><FONT size=3>　　康熙乙亥，桐乡曹君升，亦因叶贵，而埋蚕于灰。蚕复出，升怒，加草柴烧之，火延及屋，家尽毁。未几，雷击死于田中。</FONT></P>
<P><FONT size=3>　　○ 尾闾都塞  朱照</FONT></P>
<P><FONT size=3>　　宋朱照，平生恶蜂窠，每见蜂从窍入，虽高处必登梯塞之。后生二子，谷道皆塞。夜梦有人，教以秤尾烧红钻之，如其言，二子皆死，人皆知为塞蜂之报。</FONT></P>
<P><FONT size=3>　　○ 肉蝉业债  李乳母</FONT></P>
<P><FONT size=3>　　唐时牛爽家乳母李氏，常抱小儿捕鸣蝉为戏，得即杀之，前后不可胜计。股上忽生疮溃烂，至岁余不愈。一日苦痒，若虫行状，以手搔之，忽有腐肉数块如蝉，自疮中突出，流血不止而死。</FONT></P>
<P><FONT size=3>　　○ 坎蚁复仇  桓谦</FONT></P>
<P><FONT size=3>　　三国时桓谦，在家见多人长寸余，从坎中出，向切肉处饮食，复寻路入坎，疑其为怪。有蒋山道士朱应，令其以滚汤浇所入处，因掘穴，大蚁数斛尽死。后谦得恶疾暴亡，子孙夭殇绝嗣。道士与谦同日患病，遍体腐烂而死。</FONT></P>
<P><FONT size=3>　　○ 鳖呼惊死  徐巡按</FONT></P>
<P><FONT size=3>　　广东巡按徐应登好鳖羹。一日，鳖从釜中叫曰：尚可活我也。庖人骇以报，徐亲闻号，立刻惊死。</FONT></P>
<P><FONT size=3>　　○ 鸡骨戕生  闻巡检</FONT></P>
<P><FONT size=3>　　江西巡检闻豫所，一生嗜鸡。一日，燕会欢呼，喉骾一鸡骨，即死筵上。</FONT></P>
<P><FONT size=3>　　○ 燃料造业  何自明</FONT></P>
<P><FONT size=3>　　扬州何自明，石塔寺前开茶社。忽得病，日旋绕于席，呻吟不止。如是月余，临死，语其友曰：予茶社中，每至夏秋日，扫除诸果壳，付之一炬，不知虫蚁聚满其中，杀伤甚多，予罪业重矣，奈何！遂死。</FONT></P>
<P><FONT size=3>　　○ 凶暴速亡  麻城刘姓</FONT></P>
<P><FONT size=3>　　嘉靖戊午，麻城七里桥刘姓者，遇大蛇当径，杀之。归而梦有持檄相召者，则蛇已具狱词矣。冥司判以无罪杀生，病苦，若干时而死。<BR></FONT></P>
<P><FONT size=3></FONT> </P>
    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 