<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,皎然' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>皎然</div></center><br><center><div>作者：佚名　来源：佛学在线</div></center><br><center><span id="hits"></span></div>
        <div class="ahtcy_content">
			
							<P>皎然&nbsp;<BR>&nbsp;</P>
<P>　　【奉酬于中丞使君郡斋卧病见示一首】<BR>　　宿昔祖师教，了空无不可。<BR>　　枯槁未死身，理心寄行坐。<BR>　　仁公施春令，和风来泽我。<BR>　　生成一草木，大道无负荷。<BR>　　论入空王室，明月开心胸。<BR>　　性起妙不染，心行寂无踪。<BR>　　若非禅中侣，君为雷次宗。<BR>　　比闻朝端名，今贻郡斋作。<BR>　　真思凝瑶瑟，高情属云鹤。<BR>　　抉得骊龙珠，光彩曜掌握。<BR>　　若作诗中友，君为谢康乐。<BR>　　盘薄西山气，贮在君子衿。<BR>　　澄澹秋水影，用为字人心。<BR>　　群物如凫鹥，游翱爱清深。<BR>　　格居第一品，高步凌前躅。<BR>　　精义究天人，四坐听不足。<BR>　　伊昔柳太守，曾赏汀洲蘋。<BR>　　如何五百年，重见江南春。<BR>　　公每省往事，咏歌怀昔辰。<BR>　　以兹得高卧，任物化自淳。<BR>　　还因访禅隐，知有雪山人。<BR>　　　　　　　　　　　　　　　　《全唐诗·卷815_1》</P>
<P>　　【赠李中丞洪一首】<BR>　　深沈阃外略，奕世当荣寄。<BR>　　地裂大将封，家传介珪瑞。<BR>　　至今漳河俗，犹受仁人赐。<BR>　　公初镇惟邢，决胜无精兵。<BR>　　重围逼大敌，六月守孤城。<BR>　　政用仁恕立，恩由赏罚明。<BR>　　遂令麾下士，感德不顾生。<BR>　　于时闻王师，诸将兵颇黩。<BR>　　天子狩南汉，烟尘满函谷。<BR>　　纯臣独耿介，下士多反覆。<BR>　　明公仗忠节，一言感万夫。<BR>　　物性如蒺藜，化作春兰敷。<BR>　　见说金被烁，终期玉有瑜。<BR>　　移官万里道，君子情何如。<BR>　　伊昔避事心，乃是方袍客。<BR>　　顿了空王旨，仍高致君策。<BR>　　安知七十年，一朝值宗伯。<BR>　　言如及清风，醒然开我怀。<BR>　　宴息与游乐，不将衣褐乖。<BR>　　海底取明月，鲸波不可度。<BR>　　上有巨蟒吞，下有毒龙护。<BR>　　一与吾师言，乃于中心悟。<BR>　　咄哉冥冥子，胡为自尘污。<BR>　　　　　　　　　　　　　　　　　《全唐诗·卷815_2》</P>
<P>　　【杼山禅居寄赠东溪吴处士冯一首】<BR>　　青云何润泽，下有贤人隐。<BR>　　路入菱湖深，迹与黄鹤近。<BR>　　野风吹白芷，山月摇清轸。<BR>　　诗祖吴叔庠，致君名不尽。<BR>　　身当青山秀，文体多郢声。<BR>　　澄澈湘水碧，泬寥楚山青。<BR>　　时人格不同，至今罕知名。<BR>　　昔贤敦师友，此道君独行。<BR>　　既得庐霍趣，乃高雷远情。<BR>　　别时春风多，扫尽雪山雪。<BR>　　为君中夜起，孤坐石上月。<BR>　　悠然遗尘想，邈矣达性说。<BR>　　故人不在兹，幽桂惜未结。<BR>　　　　　　　　　　　　　　　　　《全唐诗·卷815_3》</P>
<P>　　【妙喜寺高房期灵澈上人不至，重招之一首】<BR>　　晨起峰顶心，怀人望空碧。<BR>　　扫雪开寺门，洒水净僧席。<BR>　　言笑形外阻，风仪想中觌。<BR>　　驰心惊叶动，倾耳闻泉滴。<BR>　　岂虑咆虎逢，乍疑崩湍隔。<BR>　　前期或不顾，知尔隳常格。<BR>　　如今谁山下，秋霖步淅沥。<BR>　　吾亦聊自得，行禅荷轻策。<BR>　　松声畅幽情，山意导遐迹。<BR>　　举目无世人，题诗足奇石。<BR>　　贫山何所有，特此邀来客。<BR>　　　　　　　　　　　　　　　　　《全唐诗·卷815_4》</P>
<P>　　【奉和薛员外谊赠汤评事衡反招隐之迹兼见寄十二韵】<BR>　　喜友称高儒，旷怀美无度。<BR>　　近为东田诱，遂耽西山趣。<BR>　　庭有介隐心，得无云泉误。<BR>　　府公中司贵，频贻咫尺素。<BR>　　郡佐仙省高，亦赠琼瑶句。<BR>　　诮兹长往志，纡彼独游步。<BR>　　禅子方外期，梦想山中路。<BR>　　艰难亲稼穑，晨夕苦烟雾。<BR>　　曷若孟尝门，日荣国士遇。<BR>　　铿锵聆绮瑟，攀折迩琼树。<BR>　　幽践随鹿麋，久期怨蟾兔。<BR>　　情同不系舟，有迹道所恶。<BR>　　　　　　　　　　　　　　　　　《全唐诗·卷815_5》</P>
<P>　　【答黎士曹黎生前适越后之楚】<BR>　　楚木纷如麻，高松自孤直。<BR>　　愿得苦寒枝，与君比颜色。<BR>　　故乡眇天末，羁旅沧江隅。<BR>　　委质在忠信，苦心无变渝。<BR>　　何繇表名义，赠君金辘轳。<BR>　　何以美知才，投我悬黎珠。<BR>　　遽为千里别，南风思越绝。<BR>　　爱君随海鸥，倚棹宿沙月。<BR>　　不栖恶木上，肯蹈巴蛇穴。<BR>　　一上萧然峰，拟踪幽人辙。<BR>　　晨兴独西望，郢水期溯沿。<BR>　　夜到洞庭月，秋经云梦天。<BR>　　黎生知吾道，此地不潸然。<BR>　　欲寄楚人住，学拏渔子船。<BR>　　奈何北风至，搅我窗中弦。<BR>　　游子动归思，江蓠亦绵绵。<BR>　　箧中封禅书，欲献无由缘。<BR>　　岂乏晨风翼，翻飞到日边。<BR>　　　　　　　　　　　　　　　　　《全唐诗·卷815_6》</P>
<P>　　【答豆卢次方】<BR>　　吾爱道交论，为高贵世名。<BR>　　昔称柴桑令，今闻豆卢生。<BR>　　彼生清淮气，独钟文中彩。<BR>　　近作公宴诗，如逢何柳在。<BR>　　吾用古人耳，采君四坐珍。<BR>　　贤士胜朝晖，温温无冬春。<BR>　　朝晖烁我肌，贤士清我神。<BR>　　微尔与云鹄，幽怀何由申。<BR>　　别来秋风至，独坐楚山碧。<BR>　　高月当清冥，禅心正寂历。<BR>　　增波徒相骇，人远情不隔。<BR>　　有书遗琼什，以代貂襜褕。<BR>　　风教凌越绝，声名掩吴趋。<BR>　　悬璧安可酬，徙倚还踟蹰。<BR>　　　　　　　　　　　　　　　　　《全唐诗·卷815_7》</P>
<P>　　【答苏州韦应物郎中】<BR>　　诗教殆沦缺，庸音互相倾。<BR>　　忽观风骚韵，会我夙昔情。<BR>　　荡漾学海资，郁为诗人英。<BR>　　格将寒松高，气与秋江清。<BR>　　何必邺中作，可为千载程。<BR>　　受辞分虎竹，万里临江城。<BR>　　到日扫烦政，况今休黩兵。<BR>　　应怜禅家子，林下寂无营。<BR>　　迹隳世上华，心得道中精。<BR>　　脱略文字累，免为外物撄。<BR>　　书衣流埃积，砚石驳藓生。<BR>　　恨未识君子，空传手中琼。<BR>　　安可诱我性，始愿愆素诚。<BR>　　为无鸑鷟音，继公云和笙。<BR>　　吟之向禅薮，反愧幽松声。<BR>　　　　　　　　　　　　　　　　　《全唐诗·卷815_8》</P>
<P>　　【答郑方回】<BR>　　独禅外念入，中夜不成定。<BR>　　顾我憔悴容，泽君阳春咏。<BR>　　词贞思且逸，琼彩何晖映。<BR>　　如聆云和音，况睹声名盛。<BR>　　琴语掩为闻，山心声宜听。<BR>　　是时寒光澈，万境澄以净。<BR>　　高秋日月清，中气天地正。<BR>　　远情偶兹夕，道用增寥夐。<BR>　　思君处虚空，一操不可更。<BR>　　时美城北徐，家承谷口郑。<BR>　　轩车未有辙，蒿兰且同径。<BR>　　庄生诫近名，夫子罕言命。<BR>　　是以耕楚田，旷然殊独行。<BR>　　萎蕤鸾凤彩，特达珪璋性。<BR>　　通隐嘉黄绮，高儒重荀孟。<BR>　　世污我未起，道蹇吾犹病。<BR>　　逸翮思冥冥，潜鳞乐游泳。<BR>　　宗师许学外，恨不逢孔圣。<BR>　　说诗迷颓靡，偶俗伤趋竞。<BR>　　此道谁共诠，因君情欲罄。<BR>　　　　　　　　　　　　　　　　　《全唐诗·卷815_9》</P>
<P>　　【答俞校书冬夜】<BR>　　夜闲禅用精，空界亦清迥。<BR>　　子真仙曹吏，好我如宗炳。<BR>　　一宿觌幽胜，形清烦虑屏。<BR>　　新声殊激楚，丽句同歌郢。<BR>　　遗此感予怀，沈吟忘夕永。<BR>　　月彩散瑶碧，示君禅中境。<BR>　　真思在杳冥，浮念寄形影。<BR>　　遥得四明心，何须蹈岑岭。<BR>　　诗情聊作用，空性惟寂静。<BR>　　若许林下期，看君辞簿领。<BR>　　　　　　　　　　　　　　　　《全唐诗·卷815_10》</P>
<P>　　【妙喜寺达公禅斋寄李司直公孙、房都曹德裕…四十二韵】<BR>　　我祖传六经，精义思朝彻。<BR>　　方舟颇周览，逸书亦备阅。<BR>　　墨家伤刻薄，儒氏知优劣。<BR>　　弱植庶可凋，苦心未尝辍。<BR>　　中年慕仙术，永愿传其诀。<BR>　　岁驻若木景，日餐琼禾屑。<BR>　　婵娟羡门子，斯语岂徒设。<BR>　　天上生白榆，葳蕤信好折。<BR>　　实可反柔颜，花堪养玄发。<BR>　　求之性分外，业弃金亦竭。<BR>　　药化成白云，形凋辞素穴。<BR>　　一闻西天旨，初禅已无热。<BR>　　涓子非我宗，然公有真诀。<BR>　　却寻丘壑趣，始与缨绂别。<BR>　　野饭敌膏粱，山楹代藻棁。<BR>　　与君北岩侣，游寓日常昳。<BR>　　静对春谷泉，晴披阳林雪。<BR>　　境清觉神王，道胜知机灭。<BR>　　诣寂长杳冥，忘归暂采撷。<BR>　　物生岂有心，丽容俟予别。<BR>　　桂子何蓂苓，琪葩亦皎洁。<BR>　　此木生意高，亦与众芳列。<BR>　　赏墨识屡换，省躬悟弥切。<BR>　　微尚若不亏，足以全吾节。<BR>　　北风吹蕙带，萧寥闻蜻蛚。<BR>　　宿昔庐峰期，流芳已再歇。<BR>　　不有清屏鉴，使我商弦绝。<BR>　　愿寄千里心，月高不可掇。<BR>　　优游邦之直，远矣踵前烈。<BR>　　立俗忘毁誉，遇物遗巧拙。<BR>　　真气独翛然，轩裳讵能绁。<BR>　　都曹风韵整，纲纪信明决。<BR>　　于交必倾写，立行岂矜伐。<BR>　　政与清渭同，分流自澄澈。<BR>　　裴侯资亮直，中诚岂徒说。<BR>　　古人比明义，清士愿交结。<BR>　　温温躬珪彩，终始声不缺。<BR>　　颜生炯介士，有志不可越。<BR>　　仗义冒险难，持操去淄涅。<BR>　　世论高二贤，贤贤继前哲。<BR>　　四子遭明盛，裒然皆秀杰。<BR>　　理名虽殊迹，悟道宁异辙。<BR>　　爱尔竹柏姿，为予寒不折。<BR>　　　　　　　　　　　　　　　　《全唐诗·卷815_11》</P>
<P>　　【遥酬袁使君高春暮行县，过报德寺见怀】<BR>　　江春行求瘼，偶与真境期。<BR>　　见说三陵下，前朝开佛祠。<BR>　　停舟仰丽刹，绣组发香墀。<BR>　　咫尺空界色，天人花落时。<BR>　　盛游限羸疾，悚踊瞻旌旗。<BR>　　峰翠羡闲步，松声入遥思。<BR>　　素高淮阳理，况负东山姿。<BR>　　迨此一登览，深情见新诗。<BR>　　　　　　　　　　　　　　　　《全唐诗·卷815_12》</P>
<P>　　【冬日遥和卢使君幼平、綦毋居士游法华寺高顶临湖亭】<BR>　　仁坊标绝境，廉守蹑高踪。<BR>　　天晓才分刹，风传欲尽钟。<BR>　　城中归路远，湖上碧山重。<BR>　　水照千花界，云开七叶峰。<BR>　　寒芳艾绶满，空翠白纶浓。<BR>　　逸韵知难继，佳游恨不逢。<BR>　　仍闻抚禅石，为我久从容。<BR>　　　　　　　　　　　　　　　　《全唐诗·卷815_13》</P>
<P>　　【秋日遥和卢使君游何山寺宿敡上人房论涅槃经义】<BR>　　江郡当秋景，期将道者同。<BR>　　迹高怜竹寺，夜静赏莲宫。<BR>　　古磬清霜下，寒山晓月中。<BR>　　诗情缘境发，法性寄筌空。<BR>　　翻译推南本，何人继谢公。<BR>　　　　　　　　　　　　　　　　《全唐诗·卷815_14》</P>
<P>　　【酬秦山人系题赠】<BR>　　出斋步杉影，手自开禅扉。<BR>　　花满不污地，云多从触衣。<BR>　　思山石藓净，款客露葵肥。<BR>　　果得宗居士，论心到极微。<BR>　　　　　　　　　　　　　　　　《全唐诗·卷815_15》</P>
<P>　　【奉酬袁使君高寺院新亭对雨】(其亭即使君所创)<BR>　　兹亭迹素浅，胜事并随公。<BR>　　法界飘香雨，禅窗洒竹风。<BR>　　浮烟披夕景，高鹤下秋空。<BR>　　冥寂四山久，宁期此会同。<BR>　　　　　　　　　　　　　　　　《全唐诗·卷815_16》</P>
<P>　　【奉酬颜使君真卿见过郭中寺寺无山水之赏…以答焉】<BR>　　州西柳家寺，禅舍隐人间。<BR>　　证性轻观水，栖心不买山。<BR>　　履声知客贵，云影悟身闲。<BR>　　彦会前贤事，方今可得攀。<BR>　　　　　　　　　　　　　　　　《全唐诗·卷815_17》<BR>　　【酬乌程杨明府华雨后小亭对月见呈】<BR>　　夜凉喜无讼，霁色摇闲情。<BR>　　暑退不因雨，陶家风自清。<BR>　　凝弦停片景，发咏静秋声。<BR>　　何事禅中隐，诗题忽记名。<BR>　　　　　　　　　　　　　　　　《全唐诗·卷815_18》</P>
<P>　　【自苏州访医回酬卢士关判官见赠】<BR>　　寻医初疾理，忽忆故山云。<BR>　　远访桑公子，还依柳使君。<BR>　　周旋承惠爱，佩服比兰薰。<BR>　　从事因高唱，秋风起处闻。<BR>　　　　　　　　　　　　　　　　《全唐诗·卷815_19》</P>
<P>　　【题沈道士新亭】<BR>　　何处好攀跻，新亭俯旧溪。<BR>　　坐中千里近，檐下四山低。<BR>　　小浦依林曲，回塘绕郭西。<BR>　　桃花春满地，归路莫相迷。<BR>　　　　　　　　　　　　　　　　《全唐诗·卷815_20》</P>
<P>　　【送卢仲舒移家海陵】<BR>　　世故多离散，东西不可嗟。<BR>　　小秦非本国，楚塞复移家。<BR>　　海岛无邻里，盐居少物华。<BR>　　山中吟夜月，相送在天涯。<BR>　　　　　　　　　　　　　　　　《全唐诗·卷815_21》</P>
<P>　　【陪卢使君登楼送方巨之还京】<BR>　　万里汀洲上，东楼欲别离。<BR>　　春风潮水漫，正月柳条寒。<BR>　　旅逸逢渔浦，清高爱鸟冠。<BR>　　云山宁不起，今日向长安。<BR>　　　　　　　　　　　　　　　　《全唐诗·卷815_22》</P>
<P>　　【同裴录事楼上望】<BR>　　退食高楼上，湖山向晚晴。<BR>　　桐花落万井，月影出重城。<BR>　　水竹凉风起，帘帏暑气清。<BR>　　萧萧独无事，因见莅人情。<BR>　　　　　　　　　　　　　　　　《全唐诗·卷815_23》<BR>　　【寓兴】<BR>　　天下生白榆，白榆直上连天根。<BR>　　高枝不知几万丈，世人仰望徒攀援。<BR>　　谁能上天采其子，种向人间笑桃李。<BR>　　因问老仙求种法，老仙咍我愚不答。<BR>　　始知此道无所成，还如瞽夫学长生。<BR>　　　　　　　　　　　　　　　　《全唐诗·卷815_24》</P>
<P>　　【寄常一上人】<BR>　　雁塞五山临汗漫，云州一路出青冥。<BR>　　何因请住嘉祥寺，内史新修湖上亭。<BR>　　　　　　　　　　　　　　　　《全唐诗·卷815_25》</P>
<P>　　【送秘上人游京】<BR>　　共君方异路，山伴与谁同。<BR>　　日冷行人少，时清古镇空。<BR>　　暖瓶和雪水，鸣锡带江风。<BR>　　撩乱终南色，遥应入梦中。<BR>　　　　　　　　　　　　　　　　《全唐诗·卷815_26》</P>
<P>　　【赋得啼猿送客】<BR>　　万里巴江外，三声月峡深。<BR>　　何年有此路，几客共沾襟。<BR>　　断壁分垂影，流泉入苦吟。<BR>　　凄凉离别后，闻此更伤心。<BR>　　　　　　　　　　　　　　　　《全唐诗·卷815_27》</P>
<P>　　【南楼望月】<BR>　　夜月家家望，亭亭爱此楼。<BR>　　纤云溪上断，疏柳影中秋。<BR>　　渐映千峰出，遥分万派流。<BR>　　关山谁复见，应独起边愁。<BR>　　　　　　　　　　　　　　　　《全唐诗·卷815_28》</P>
<P>　　【寻陆鸿渐不遇】<BR>　　移家虽带郭，野径入桑麻。<BR>　　近种篱边菊，秋来未著花。<BR>　　扣门无犬吠，欲去问西家。<BR>　　报道山中去，归时每日斜。<BR>　　　　　　　　　　　　　　　　《全唐诗·卷815_29》</P>
<P>　　【怀旧山】(一作沧浩诗，题云留别嘉兴知己)<BR>　　一坐西林寺，从来未下山。<BR>　　不因寻长者，无事到人间。<BR>　　宿雨愁为客，寒花笑未还。<BR>　　空怀旧山月，童子念经闲。<BR>　　　　　　　　　　　　　　　　《全唐诗·卷815_30》</P>
<P>　　【宿吴匡山破寺】<BR>　　双峰百战后，真界满尘埃。<BR>　　蔓草缘空壁，悲风起故台。<BR>　　野花寒更发，山月暝还来。<BR>　　何事池中水，东流独不回。<BR>　　　　　　　　　　　　　　　　《全唐诗·卷815_31》</P>
<P>　　【九月十日】<BR>　　爱杀柴桑隐，名溪近讼庭。<BR>　　扫沙开野步，摇舸出闲汀。<BR>　　宿简邀诗伴，馀花在酒瓶。<BR>　　悠然南望意，自有岘山情。<BR>　　　　　　　　　　　　　　　　《全唐诗·卷815_32》</P>
<P>　　【秋晚宿破山寺】<BR>　　秋风落叶满空山，古寺残灯石壁间。<BR>　　昔日经行人去尽，寒云夜夜自飞还。<BR>　　　　　　　　　　　　　　　　《全唐诗·卷815_33》</P>
<P>　　【青阳上人院说金陵故事】<BR>　　君说南朝全盛日，秣陵才子更多人。<BR>　　千年秋色古池馆，谁见齐王西邸春。<BR>　　　　　　　　　　　　　　　　《全唐诗·卷815_34》</P>
<P>　　【送僧之京师】<BR>　　绵绵渺渺楚云繁，万里西归望国门。<BR>　　禅子初心易凄断，秋风莫上少陵原。<BR>　　　　　　　　　　　　　　　　《全唐诗·卷815_35》</P>
<P>　　【送许丞还洛阳】<BR>　　剡茗情来亦好斟，空门一别肯沾襟。<BR>　　悲风不动罢瑶轸，忘却洛阳归客心。<BR>　　　　　　　　　　　　　　　　《全唐诗·卷815_36》</P>
<P>　　【题湖上草堂】<BR>　　山居不买剡中山，湖上千峰处处闲。<BR>　　芳草白云留我住，世人何事得相关。<BR>　　　　　　　　　　　　　　　　《全唐诗·卷815_37》</P>
<P>　　【酬李司直纵诸公冬日游妙喜寺题照、昱二上人房…述】<BR>　　达贤贵贞隐，常惧迹不灭。<BR>　　遂与永公期，遗身坐林樾。<BR>　　华轩何辚辚，为我到幽绝。<BR>　　心境寒草花，空门青山月。<BR>　　潘生独不见，清景屡盈缺。<BR>　　林下常寂寥，人间自离别。<BR>　　何时解轻佩，来税丘中辙。<BR>　　　　　　　　　　　　　　　　《全唐诗·卷815_38》</P>
<P>　　【赠乌程李明府伯宜、沈兵曹仲昌】<BR>　　水国苦凋瘵，东皋岂遗黍。<BR>　　云阴无尽时，日出常带雨。<BR>　　昨夜西溪涨，扁舟入檐庑。<BR>　　野人同鸟巢，暴客若蜂聚。<BR>　　岁晏无斗粟，寄身欲何所。<BR>　　空羡鸾鹤姿，翩翩自轻举。<BR>　　　　　　　　　　　　　　　　《全唐诗·卷815_39》</P>
<P>　　【奉酬颜使君真卿、王员外圆宿寺兼送员外使回】<BR>　　鲁公邀省客，贫寺人过少。<BR>　　锦帐惟野花，竹屏有窗筱。<BR>　　朝行石色净，夜听泉声小。<BR>　　释事情已高，依禅境无扰。<BR>　　超遥长路首，怅望空林杪。<BR>　　离思从此生，还将此心了。<BR>　　　　　　　　　　　　　　　　《全唐诗·卷815_40》</P>
<P>　　【杼山上峰和颜使君真卿、袁侍御五韵赋得印字…之会】<BR>　　道情寄远岳，放旷临千仞。香路延绛驺，华泉写金印。<BR>　　日欹诸天近，雨过三华润。留客云外心，忘机松中韵。<BR>　　灵嘉早晚期，为布东山信。<BR>　　　　　　　　　　　　　　　　《全唐诗·卷815_41》</P>
<P>　　【同薛员外谊喜雨诗兼上杨使君】<BR>　　积旱忽飞澍，烝民心亦倾。<BR>　　郊云不待族，雨色飞江城。<BR>　　燋稼濯又发，败荷滋更荣。<BR>　　时随雾縠重，乍集柳丝轻。<BR>　　一宿恐鱼飞，数朝征鹳鸣。<BR>　　毒暑澄为冷，高尘涤还清。<BR>　　乃知阴骘数，制在造化情。<BR>　　及此接欢贺，临风闻颂声。<BR>　　　　　　　　　　　　　　　　《全唐诗·卷815_42》</P>
<P>　　【南湖春泛有客自北至说友人岑元…叙相思之志以寄焉】<BR>　　故人隔楚水，日夕望芳洲。<BR>　　春草思眇眇，征云暮悠悠。<BR>　　心期无形影，迹旷成阻修。<BR>　　有客江上至，知君佐雄州。<BR>　　铿锵佩苍玉，躞蹀驱绛驺。<BR>　　伊昔中峰心，从来非此流。<BR>　　资予长生诀，希彼高山俦。<BR>　　此情今如何，宿昔师吾谋。<BR>　　别年谒禅老，更添石室筹。<BR>　　深见人间世，飘如水上沤。<BR>　　蝉号齐王邸，月苦隋帝楼。<BR>　　声华尽冥寞，麋鹿徒呦呦。<BR>　　我有一字教，坐然遗此忧。<BR>　　何烦脱珪组，不用辞王侯。<BR>　　只在名位中，空门兼可游。<BR>　　　　　　　　　　　　　　　　《全唐诗·卷815_43》</P>
<P>　　【同薛员外谊久旱感怀寄兼呈上杨使君】<BR>　　皇天鉴不昧，愐想何亢极。<BR>　　丝雨久愆期，绮霞徒相惑。<BR>　　阴云舒又卷，濯枝安可得。<BR>　　涸井不累瓶，干溪一凭轼。<BR>　　赤地芳草死，飙尘惊四塞。<BR>　　戎冠夜刺闺，民荒岁伤国。<BR>　　赖以王猷盛，中原无凶慝。<BR>　　杨公当此晨，省灾常旰食。<BR>　　独感下堂雨，偏嘉越境域。<BR>　　秋郊天根见，我疆看稼穑。<BR>　　请回云汉诗，为君歌乐职。<BR>　　　　　　　　　　　　　　　　《全唐诗·卷815_44》</P>
<P>　　【兵后早春登故鄣南楼望昆山寺白鹤观示清道人并沈道士】<BR>　　新阳故楼上，眇眇伤遐眷。<BR>　　违世情易忘，羁时得无倦。<BR>　　春归华柳发，世故陵谷变。<BR>　　扰扰陌上心，悠悠梦中见。<BR>　　苍林有灵境，杳映遥可羡。<BR>　　春日倚东峰，华泉落西甸。<BR>　　钟声在空碧，幡影摇葱蒨。<BR>　　缅想山中人，神期如会面。<BR>　　别离芳月积，岐路浮云偏。<BR>　　正值入空门，仙君依苦县。(“值”字补自《杼山集·卷一》)<BR>　　隳形舍簪绂，烹玉思精炼。<BR>　　事外宜我心，人间岂予恋。<BR>　　身遗世自薄，道胜名必贱。<BR>　　耳目何所娱，白云与黄卷。<BR>　　　　　　　　　　　　　　　　《全唐诗·卷815_45》<BR>　　【酬乌程杨明府华将赴渭北对月见怀】<BR>　　释印及秋夜，身闲境亦清。<BR>　　风襟自潇洒，月意何高明。<BR>　　闻说武安君，万里驱妖精。<BR>　　开府集秀士，先招士林英。<BR>　　晋家用元凯，亦是鲁诸生。<BR>　　北望抚长剑，感君知已行。<BR>　　边尘昏玉帐，杀气凝金镫。<BR>　　大敌折齐俎，一书下聊城。<BR>　　翻飞青云路，宿昔沧洲情。<BR>　　　　　　　　　　　　　　　　《全唐诗·卷815_46》</P>
<P>　　【酬邢端公济春日苏台有呈袁州李使君…辛阳王三侍御】<BR>　　大贤当佐世，尧时难退身。<BR>　　如何丹霄侣，却在沧江滨。<BR>　　柳色变又遍，莺声闻亦频。<BR>　　赖逢宜春守，共赏南湖春。<BR>　　营道知止足，饰躬无缁磷。<BR>　　家将诗流近，迹与禅僧亲。<BR>　　放旷临海门，翱翔望云津。<BR>　　虽高空王说，不久山中人。<BR>　　　　　　　　　　　　　　　　《全唐诗·卷815_47》</P>
<P>　　【奉和裴使君清春夜南堂听陈山人弹白雪】<BR>　　春宵凝丽思，闲坐开南围。<BR>　　郢客弹白雪，纷纶发金徽。<BR>　　散从天上至，集向琼台飞。<BR>　　弦上凝飒飒，虚中想霏霏。<BR>　　通幽鬼神骇，合道精鉴稀。<BR>　　变态风更入，含情月初归。<BR>　　方知阮太守，一听识其微。<BR>　　　　　　　　　　　　　　　　《全唐诗·卷815_48》</P>
<P>　　【答孟秀才】<BR>　　羸疾依小院，空闲趣自深。<BR>　　蹑苔怜静色，扫树共芳阴。<BR>　　物外好风至，意中佳客寻。<BR>　　虚名谁欲累，世事我无心。<BR>　　投赠荷君芷，馨香满幽襟。<BR>　　　　　　　　　　　　　　　　《全唐诗·卷815_49》</P>
<P>　　【酬崔侍御见赠】<BR>　　买得东山后，逢君小隐时。<BR>　　五湖游不厌，柏署迹如遗。<BR>　　市隐何妨道，禅栖不废诗。<BR>　　与君为此说，长破小乘疑。<BR>　　　　　　　　　　　　　　　　《全唐诗·卷815_50》</P>
<P>　　【赠柳喜得嵩山法门自号嵩山老】 (一作赠柳先生)<BR>　　一见嵩山老，吾生恨太迟。<BR>　　问君年几许，曾出上皇时。<BR>　　　　　　　　　　　　　　　　《全唐诗·卷815_51》</P>
<P>　　【酬李补阙纾】<BR>　　不住东林寺，云泉处处行。<BR>　　近臣那得识，禅客本无名。<BR>　　　　　　　　　　　　　　　　《全唐诗·卷815_52》</P>
<P>　　【湖南兰若示大乘诸公】<BR>　　未到无为岸，空怜不系舟。<BR>　　东山白云意，岁晚尚悠悠。<BR>　　　　　　　　　　　　　　　　《全唐诗·卷815_53》</P>
<P>　　【兵后经永安法空寺寄悟禅师】(其寺贼所焚)<BR>　　常说人间法自空，何言出世法还同。<BR>　　微踪旧是香林下，馀烬今成火宅中。<BR>　　后夜池心生素月，春天树色起悲风。<BR>　　吾知世代相看尽，谁悟浮生似影公。<BR>　　　　　　　　　　　　　　　　《全唐诗·卷815_54》</P>
<P>　　【春日杼山寄赠李员外纵】<BR>　　南山唯与北山邻，古树连拳伴我身。<BR>　　黄鹤有心多不住，白云无事独相亲。<BR>　　闲持竹锡深看水，懒系麻衣出见人。<BR>　　欲掇幽芳聊赠远，郎官那赏石门春。<BR>　　　　　　　　　　　　　　　　《全唐诗·卷815_55》</P>
<P>　　【酬秦山人赠别二首】<BR>　　知君高隐占贤星，卷叶时时注佛经。<BR>　　姓被名公题旧里，诗将丽句号新亭。<BR>　　来观新月依清室，欲漱香泉护触瓶。<BR>　　我有主人江太守，如何相伴住禅灵。<BR>　　谁知卧病不妨禅，迹寄诗流性似偏。<BR>　　叶示黄金童子爱，书题青字古人传。<BR>　　时高独鹤来云外，每羡闲花在眼前。<BR>　　对此留君还欲别，应思石瀃访春泉。<BR>　　　　　　　　　　　　　　　　《全唐诗·卷815_56》</P>
<P>　　【山居示灵澈上人】<BR>　　晴明路出山初暖，行踏春芜看茗归。<BR>　　乍削柳枝聊代札，时窥云影学裁衣。<BR>　　身闲始觉隳名是，心了方知苦行非。<BR>　　外物寂中谁似我，松声草色共无机。<BR>　　　　　　　　　　　　　　　　《全唐诗·卷815_57》</P>
<P>　　【遥和康录事李侍御萼小寒食夜重集康氏园林】<BR>　　习家寒食会何频，应恐流芳不待人。<BR>　　已爱治书诗句逸，更闻从事酒名新。<BR>　　庭芜暗积承双履，林花雷飞洒幅巾。<BR>　　谁见柰园时节共，还持绿茗赏残春。<BR>　　　　　　　　　　　　　　　　《全唐诗·卷815_58》</P>
<P>　　【释裴循春愁】<BR>　　蝶舞莺歌喜岁芳，柳丝袅袅蕙带长。<BR>　　江南春色共君有，何事君心独自伤。<BR>　　　　　　　　　　　　　　　　《全唐诗·卷815_59》</P>
<P>　　【西白溪期裴方舟不至】<BR>　　望君不见复何情，野草闲云处处生。<BR>　　应向秦时武陵路，花间寂历一人行。<BR>　　　　　　　　　　　　　　　　《全唐诗·卷815_60》</P>
<P>　　【劳山忆栖霞寺道素上人久期不至】<BR>　　远寺萧萧独坐心，山情自得趣何深。<BR>　　泉声稍滴芙蓉漏，月影才分鹦鹉林。<BR>　　满地云轻长碍屣，绕松风近每吹襟。<BR>　　贪闲不记前心偈，念别聊为出世吟。<BR>　　更待花开遍山雪，山山相似若为寻。<BR>　　　　　　　　　　　　　　　　《全唐诗·卷815_61》</P>
<P>　　【酬秦山人出山见呈】<BR>　　手携酒榼共书帏，回语长松我即归。<BR>　　若是出山机已息，岭云何事背君飞。<BR>　　　　　　　　　　　　　　　　《全唐诗·卷815_62》</P>
<P>　　【酬秦山人见寻】<BR>　　左右香童不识君，担簦访我领鸥群。<BR>　　山僧待客无俗物，唯有窗前片碧云。<BR>　　　　　　　　　　　　　　　　《全唐诗·卷815_63》</P>
<P>　　【宿法华寺简灵澈上人】<BR>　　至道无机但杳冥，孤灯寒竹自青荧。<BR>　　不知何处小乘客，一夜风来闻诵经。<BR>　　　　　　　　　　　　　　　　《全唐诗·卷815_64》</P>
<P>　　【潜别离】<BR>　　乌头虽黑白有时，<BR>　　唯有潜离与暗别，<BR>　　彼此甘心无后期。</P>
<P>　　　　　　　　　　　　　　　　《全唐诗·卷815_65》　　</P>
<P>　　【奉酬袁使君高春游鶺鴒峰兰若见怀】<BR>　　鶺鴒中峰近，高奇古人遗。<BR>　　常欲乞此地，养松挂藤丝。<BR>　　昨闻双旌出，一川花满时。<BR>　　恨无翔云步，远赴关山期。<BR>　　跻险与谁赏，折芳应自怡。<BR>　　遥知忘归趣，喜得春景迟。<BR>　　已见郢人唱，新题石门诗。<BR>　　　　　　　　　　　　　　　　　《全唐诗·卷816_1》</P>
<P>　　【答裴济从事】<BR>　　迟迟云鹤意，奋翅知有期。<BR>　　三秉纲纪局，累登清白资。<BR>　　应怀青塘居，蕙草没前墀。<BR>　　旧月照秋水，废田留故陂。<BR>　　至今高风在，为君吹桂枝。<BR>　　昨逢洞庭客，果得故人诗。<BR>　　何异王内史，来招道林师。<BR>　　欲携山侣出，难与白云辞。<BR>　　　　　　　　　　　　　　　　　《全唐诗·卷816_2》</P>
<P>　　【白云上人精舍寻杼山禅师兼示崔子向何山道上人】<BR>　　望远涉寒水，怀人在幽境。<BR>　　为高皎皎姿，及爱苍苍岭。<BR>　　果见栖禅子，潺湲灌真顶。<BR>　　积疑一念破，澄息万缘静。<BR>　　世事花上尘，惠心空中境。<BR>　　清闲诱我性，遂使肠虑屏。<BR>　　许共林客游，欲从山王请。<BR>　　木栖无名树，水汲忘机井。<BR>　　持此一日高，未肯谢箕颍。<BR>　　夕霁山态好，空月生俄顷。<BR>　　识妙聆细泉，悟深涤清茗。<BR>　　此心谁得失，笑向西林永。<BR>　　　　　　　　　　　　　　　　　《全唐诗·卷816_3》</P>
<P>　　【酬薛员外谊苦热行见寄】<BR>　　六月金数伏，兹辰日在庚。<BR>　　炎曦烁肌肤，毒雾昏性情。<BR>　　安得奋轻翮，超遥出云征。<BR>　　不知天地心，如何匠生成。<BR>　　火德烧百卉，瑶草不及荣。<BR>　　省客当此时，忽贻怀中琼。<BR>　　捧玩烦袂涤，啸歌美风生。<BR>　　迟君佐元气，调使四序平。<BR>　　中令霜不祓，大馀气常贞。<BR>　　江南诗骚客，休吟苦热行。<BR>　　　　　　　　　　　　　　　　　《全唐诗·卷816_4》</P>
<P>　　【采实心竹杖寄赠李萼侍御】<BR>　　竹杖裁碧鲜，步林赏高直。<BR>　　实心去内矫，全节无外饰。<BR>　　行药聊自持，扶危资尔力。<BR>　　初生在榛莽，孤秀岂封殖。<BR>　　干雪不死枝，赠君期君识。<BR>　　　　　　　　　　　　　　　　　《全唐诗·卷816_5》</P>
<P>　　【酬薛员外谊见戏一首】<BR>　　方知正始作，丽掩碧云诗。<BR>　　文彩盈怀袖，风规发咏思。<BR>　　遗弓逢大敌，摩垒怯偏师。<BR>　　频有移书让，多惭系组迟。<BR>　　浅才迂且拙，虚誉喜还疑。<BR>　　犹倚披沙鉴，长歌向子期。<BR>　　　　　　　　　　　　　　　　　《全唐诗·卷816_6》</P>
<P>　　【奉酬李中丞洪湖州西亭即事见寄兼呈吴冯处士…长史】<BR>　　爱君溪上住，迟月开前扃。<BR>　　山火照书卷，野风吹酒瓶。<BR>　　为谁留此物，意在眼中青。<BR>　　樵子逗烟墅，渔翁宿沙汀。<BR>　　主人非楚客，莫谩讥独醒。<BR>　　宿昔邢城功，道高心已冥。<BR>　　贪将到处士，放醉乌家亭。<BR>　　　　　　　　　　　　　　　　　《全唐诗·卷816_7》</P>
<P>　　【苕溪草堂自大历三年夏新营洎秋及春…四十三韵】<BR>　　万虑皆可遗，爱山情不易。<BR>　　自从东溪住，始与人群隔。<BR>　　应物非宿心，遗身是吾策。<BR>　　先民崆峒子，沦景事金液。<BR>　　绮里犹近名，於陵未泯迹。<BR>　　吾师逆流教，禅隐殊古昔。<BR>　　洗足临潺湲，销声寄松柏。<BR>　　缃荷采堪服，柔草持可席。<BR>　　道心制野猿，法语授幽客。<BR>　　境净万象真，寄目皆有益。<BR>　　原上无情花，山中听经石。<BR>　　竹生自萧散，云性常洁白。<BR>　　却见羁世人，远高摩霄翮。<BR>　　达贤观此意，烦想遂冰蘖。<BR>　　伊予战苦胜，览境情不溺。<BR>　　智以动念昏，功由无心积。<BR>　　形骸尔何有，生死谁所戚。<BR>　　为与胜悟冥，不忧颓龄迫。<BR>　　春风自骀荡，禅地常阒寂。<BR>　　掷札成柳枝，溉瓶养泉脉。<BR>　　道人知止足，盥漱聊自适。<BR>　　学外见古贤，颇令我心惕。<BR>　　眇绵云官世，梦幻羽陵籍。<BR>　　鬼箓徒相矜，九原谁家宅。<BR>　　俗情封浅近，至理昧尧跖。<BR>　　蹈善嗟沈冥，履仁伤堙厄。<BR>　　匠心圣亦尤，攻异天见责。<BR>　　试以慧眼观，斯言谅可觌。<BR>　　外事非吾道，忘缘倦所历。<BR>　　中宵废耳目，形静神不役。<BR>　　色天夜清迥，花漏时滴沥。<BR>　　东风吹杉梧，幽月到石壁。<BR>　　此中一悟心，可与千载敌。<BR>　　故交徒好我，筐中无咫尺。<BR>　　潘生入空门，祖师传秘赜。<BR>　　汤子自天德，精诣功不僻。<BR>　　放世与成名，两图在所择。<BR>　　吾高鸱夷子，身退无瑕摘。<BR>　　吾嘉鲁仲连，功成弃珪璧。<BR>　　二贤兼彼才，晚节何感激。<BR>　　不然作山计，改服我下泽。<BR>　　君隳元亮冠，我脱潜师屐。<BR>　　倚卧高松根，共逃金闺籍。<BR>　　　　　　　　　　　　　　　　　《全唐诗·卷816_8》</P>
<P>　　【答裴集、阳伯明二贤各垂赠二十韵今以一章用酬两作】<BR>　　知音如琼枝，天生为予有。<BR>　　攀折若无阶，何殊天上柳。<BR>　　裴生清通嗣，阳子盛德后。<BR>　　诗名比元长，赋体凌延寿。<BR>　　珠生骊龙颔，或生灵蛇口。<BR>　　何似双琼章，英英曜吾手。<BR>　　白日不可污，清源肯容垢。<BR>　　持此山上心，待君忘情友。<BR>　　且伴丘壑赏，未随名宦诱。<BR>　　坐石代琼茵，制荷捐艾绶。<BR>　　清宵集我寺，烹茗开禅牖。<BR>　　发论教可垂，正文言不朽。<BR>　　白云供诗用，清吹生座右。<BR>　　不嫌逸令醉，莫试仙壶酒。<BR>　　皎皎寻阳隐，千年可为偶。<BR>　　一从汉道平，世事无纷纠。<BR>　　星文齐七政，天轴明二斗。<BR>　　召士扬弓旌，知君在林薮。<BR>　　莫学颍阳子，请师高山叟。<BR>　　出处藩我君，还来会厓阜。<BR>　　　　　　　　　　　　　　　　　《全唐诗·卷816_9》</P>
<P>　　【答豆卢居士春夜游东园见怀】<BR>　　春意赏不足，承夕步东园。<BR>　　事表精虑远，月中华木繁。<BR>　　开襟寄清景，遐想属空门。<BR>　　安得纚芳屣，看君幽径萱。<BR>　　　　　　　　　　　　　　　　《全唐诗·卷816_10》</P>
<P>　　【寄崔万芳夔】<BR>　　气杀高隼击，惜芳步寒林。<BR>　　风摇苍琅根，霜剪荍[艹/遥]心。<BR>　　归思忽眇眇，佳气亦沉沉。<BR>　　我身岂遐远，如隔湘汉深。<BR>　　事迩智莫及，愿乖情不任。<BR>　　迟君忘言侣，一笑开吾襟。<BR>　　　　　　　　　　　　　　　　《全唐诗·卷816_11》</P>
<P>　　【访朱放山人】<BR>　　野人未相识，何处异乡隔。<BR>　　昨逢云阳信，教向云阳觅。<BR>　　空闻天上风，飘飖不可觌。<BR>　　应非矍铄翁，或是沧浪客。<BR>　　早晚从我游，共携春山策。<BR>　　　　　　　　　　　　　　　　《全唐诗·卷816_12》</P>
<P>　　【晚冬废溪东寺怀李司直纵】<BR>　　废溪无人迹，益见离思深。<BR>　　归来始昨日，恍惚惊岁阴。<BR>　　清想属遥夜，圆景当空林。<BR>　　宿昔月未改，何如故人心。<BR>　　游从间芳趾，摇落栖寒岑。<BR>　　眇眇湖上别，含情初至今。<BR>　　道流安寂寞，世路倦岖嶔。<BR>　　此意欲谁见，怀贤独难任。<BR>　　徽声反冥默，夕籁何哀吟。<BR>　　禅念破离梦，吾师诫援琴。<BR>　　耿耿已及旦，曷由开此襟。<BR>　　幽期谅未偶，胜境徒自寻。<BR>　　安得西归云，因之传素音。<BR>　　　　　　　　　　　　　　　　《全唐诗·卷816_13》</P>
<P>　　【兵后与故人别，予西上，至今在扬楚，因有是寄】<BR>　　日月不相待，思君魂屡惊。<BR>　　草玄寄扬子，作赋得芜城。<BR>　　温温独游迹，遥遥相望情。<BR>　　淮上春草歇，楚子秋风生。<BR>　　辟士天下尽，君何独屏营。<BR>　　运开应佐世，业就可成名。<BR>　　谁借楚山住，年年事耦耕。<BR>　　　　　　　　　　　　　　　　《全唐诗·卷816_14》</P>
<P>　　【因游支硎寺寄邢端公】<BR>　　大厦资多士，抡材得豫章。<BR>　　清门推问望，早岁骋康庄。<BR>　　作用方开物，声名久擅场。<BR>　　丹延分塞郡，宿昔领戎行。<BR>　　始驭屏星乘，旋阴蔽茀棠。<BR>　　朝端瞻鹗立，关右仰鹰扬。<BR>　　威令兼宁朔，英声重护羌。<BR>　　三军成父子，杂虏避封疆。<BR>　　身执金吾贵，时遭宝运昌。<BR>　　雍容持汉槊，肃穆卫周堂。<BR>　　排难知臣节，攻疑定国章。<BR>　　一言明大义，千载揖休光。<BR>　　践职勋庸列，修躬志行彰。<BR>　　优游应慕陆，止足定师张。<BR>　　中扆怀殊政，南州伫小康。<BR>　　仁为桂江雨，威是柏台霜。<BR>　　謇谔言无隐，公忠祸不防。<BR>　　谴深辞紫禁，恩在副朱方。<BR>　　切玉锋休淬，垂天翅罢翔。<BR>　　论文征贾马，述隐许求羊。<BR>　　肘后看金碧，腰间笑水苍。<BR>　　诗题白羽扇，酒挈绿油囊。<BR>　　旷达机何有，深沈器莫量。<BR>　　时应登古寺，佳趣在春冈。<BR>　　止水平香砌，鲜云满石床。<BR>　　山情何寂乐，尘世自飞扬。<BR>　　已遇炉峰社，还思缉蕙房。<BR>　　外心亲地主，内学事空王。<BR>　　花会宜春浅，禅游喜夜凉。<BR>　　高明依月境，萧散蹑庭芳。<BR>　　得道殊秦佚，隳名似楚狂。<BR>　　馀生于此足，不欲返韶阳。<BR>　　　　　　　　　　　　　　　　《全唐诗·卷816_15》</P>
<P>　　【同诸公奉侍祭岳渎使大理卢幼平自会稽回经平望…不至】<BR>　　望祀崇周典，皇华出汉庭。<BR>　　紫泥颁会计，玄酒荐芳馨。<BR>　　圣虑多虔肃，斋心合至灵。<BR>　　占祥刊史竹，筮日数尧蓂。<BR>　　礼秩加新命，朝章笃理刑。<BR>　　敷诚通北阙，遗爱在南亭。<BR>　　苕水思曾泛，矶山忆重经。<BR>　　清风门客仰，佳颂国人听。<BR>　　攀桂留卿月，征文待使星。<BR>　　春郊回驷牡，遥识故林青。<BR>　　　　　　　　　　　　　　　　《全唐诗·卷816_16》</P>
<P>　　【早秋桐庐思归示道谚上人】<BR>　　桐江秋信早，忆在故山时。<BR>　　静夜风鸣磬，无人竹扫墀。<BR>　　猿来触净水，鸟下啄寒梨。<BR>　　可即关吾事，归心自有期。<BR>　　　　　　　　　　　　　　　　《全唐诗·卷816_17》</P>
<P>　　【劳劳山居寄呈吴处士】<BR>　　山事由来别，只应中老身。<BR>　　寒园扫绽栗，秋浪拾干薪。<BR>　　领鹤闲书竹，夸云笑向人。<BR>　　俗家相去远，野水作东邻。<BR>　　　　　　　　　　　　　　　　《全唐诗·卷816_18》</P>
<P>　　【寄报德寺从上人】 (鼓吹山在寺西)<BR>　　宗流许身子，物表养高闲。<BR>　　空色清凉寺，秋声鼓吹山。<BR>　　看心水磬后，行道雨花间。<BR>　　七叶翻章句，时时启义关。<BR>　　　　　　　　　　　　　　　　《全唐诗·卷816_19》</P>
<P>　　【山中月夜寄无锡长官】<BR>　　湖上凉风早，双峰月色秋。<BR>　　遥知秣陵令，今夜在西楼。<BR>　　别叶萧萧下，含霜处处流。<BR>　　如何共清景，异县不同游。<BR>　　　　　　　　　　　　　　　　《全唐诗·卷816_20》</P>
<P>　　【奉贺颜使君真卿二十八郎隔绝自河北远归】<BR>　　相失值氛烟，才应掌上年。<BR>　　久离惊貌长，多难喜身全。<BR>　　比信尚书重，如威太守怜。<BR>　　满庭看玉树，更有一枝连。<BR>　　　　　　　　　　　　　　　　《全唐诗·卷816_21》</P>
<P>　　【题湖上兰若示清会上人】<BR>　　峰心惠忍寺，嵊顶谢公山。<BR>　　何似南湖近，芳洲一亩间。<BR>　　意中云木秀，事外水堂闲。<BR>　　永日无人到，时看独鹤还。<BR>　　　　　　　　　　　　　　　　《全唐诗·卷816_22》</P>
<P>　　【秋宵书事寄吴凭处士】<BR>　　真性在方丈，寂寥无四邻。<BR>　　秋天月色正，清夜道心真。<BR>　　大梦观前事，浮名悟此身。<BR>　　不知庭树意，荣落感何人。<BR>　　　　　　　　　　　　　　　　《全唐诗·卷816_23》</P>
<P>　　【题山壁示道维上人】<BR>　　独居何意足，山色在前门。<BR>　　身野长无事，心冥自不言。<BR>　　闲行数乱竹，静坐照清源。<BR>　　物外从知少，禅徒不耐烦。<BR>　　　　　　　　　　　　　　　　《全唐诗·卷816_24》</P>
<P>　　【晚秋登佛川南峰怀裴例】<BR>　　登岭望落日，眇然伤别魂。<BR>　　亭皋秋色遍，游子在荆门。<BR>　　世故东西客，山空断续猿。<BR>　　此心谁复见，寂寞偶芳荪。<BR>　　　　　　　　　　　　　　　　《全唐诗·卷816_25》</P>
<P>　　【访陆处士羽】 (一作访陆羽处士不遇)<BR>　　太湖东西路，吴主古山前。<BR>　　所思不可见，归鸿自翩翩。<BR>　　何山赏春茗，何处弄春泉。<BR>　　莫是沧浪子，悠悠一钓船。<BR>　　　　　　　　　　　　　　　　《全唐诗·卷816_26》</P>
<P>　　【酬李侍御萼题看心道场赋以眉毛肠心牙等五字】(得牙字)<BR>　　我法从谁悟，心师是贯花。<BR>　　三尘观种子，一雨发萌牙。<BR>　　定起轮灯缺，宵分印月斜。<BR>　　了空如藏史，始肯会禅家。<BR>　　　　　　　　　　　　　　　　《全唐诗·卷816_27》</P>
<P>　　【酬姚补阙南仲云溪馆中戏题随书见寄】(一作清江诗)<BR>　　寺溪临使府，风景借仁祠。<BR>　　补衮周官贵，能名汉主思。<BR>　　卧云知独处，望月忆同时。<BR>　　忽枉缄中赠，琼瑶满手持。<BR>　　　　　　　　　　　　　　　　《全唐诗·卷816_28》</P>
<P>　　【春夜期裴都曹济集心上人院不至】<BR>　　东林期隐吏，日月为虚盈。<BR>　　远望浮云隔，空怜定水清。<BR>　　逍遥方外侣，荏苒府中情。<BR>　　渐听寒鞞发，渊渊在郡城。<BR>　　　　　　　　　　　　　　　　《全唐诗·卷816_29》</P>
<P>　　【和裴少府怀京兄弟】<BR>　　宦游三楚外，家在五陵原。<BR>　　凉夜多归梦，秋风满故园。<BR>　　北书无远信，西候独伤魂。<BR>　　空念青门别，殷勤岐路言。<BR>　　　　　　　　　　　　　　　　《全唐诗·卷816_30》</P>
<P>　　【和阎士和望池月答人】<BR>　　片月忽临池，双蛾忆画时。<BR>　　光浮空似粉，影散不成眉。<BR>　　孤枕应惊梦，寒林正入帷。<BR>　　情知两处望，莫怨独相思。<BR>　　　　　　　　　　　　　　　　《全唐诗·卷816_31》</P>
<P>　　【遥和尘外上人与陆澧夜集山寺问涅槃义兼赏陆生文卷】<BR>　　共是竹林贤，心从贝叶传。<BR>　　说经看月喻，开卷爱珠连。<BR>　　清净遥城外，萧疏古塔前。<BR>　　应随北山子，高顶枕云眠。<BR>　　　　　　　　　　　　　　　　《全唐诗·卷816_32》<BR>　　【春日和卢使君幼平开元寺听妙奘上人讲】<BR>　　仁圣垂文在，虚空日月悬。<BR>　　陵迟追哲匠，宗旨发幽诠。<BR>　　法受诸侯请，心教四子传。<BR>　　春生雪山草，香下棘林天。<BR>　　顾我从今日，闻经悟宿缘。<BR>　　凉山万里去，应为教犹偏。<BR>　　　　　　　　　　　　　　　　《全唐诗·卷816_33》</P>
<P>　　【答李侍御问】<BR>　　入道曾经离乱前，长干古寺住多年。<BR>　　爱贫唯制莲花足，取性闲书树叶篇。<BR>　　自笑不归看石榜，谁高无事弄苔泉。<BR>　　身外空名何足问，吾心已出第三禅。<BR>　　　　　　　　　　　　　　　　《全唐诗·卷816_34》</P>
<P>　　【奉酬李员外使君嘉祐苏台屏营居春首有怀】<BR>　　昔岁为邦初未识，今朝休沐始相亲。<BR>　　移家水巷贫依静，种柳风窗欲占春。<BR>　　诗思先邀乌府客，山情还访白楼人。<BR>　　登临许作烟霞伴，高在方袍间幅巾。<BR>　　　　　　　　　　　　　　　　《全唐诗·卷816_35》</P>
<P>　　【和李舍人使君纾题云明府道室】<BR>　　许令如今道姓云，曾经西岳事桐君。<BR>　　流霞手把应怜寿，黄鹤心期拟作群。<BR>　　金箓时教弟子检，砂床不遣世人闻。<BR>　　桂阳亦是神仙守，分别无嗟两地分。<BR>　　　　　　　　　　　　　　　　《全唐诗·卷816_36》</P>
<P>　　【奉和陆中丞使君长源寒食日作】<BR>　　寒食江天气最清，庾公晨望动高情。<BR>　　因逢内火千家静，便睹行春万木荣。<BR>　　深浅山容飞雨细，萦纡水态拂云轻。<BR>　　腰章本郡谁相似，数日临人政已成。<BR>　　　　　　　　　　　　　　　　《全唐诗·卷816_37》</P>
<P>　　【奉酬袁使君送陆灞却回期道寺院】<BR>　　欲别湖上客，暮期西林还。<BR>　　高歌风音表，放舟月色间。<BR>　　更人莫报夜，禅阁本无关。<BR>　　　　　　　　　　　　　　　　《全唐诗·卷816_38》</P>
<P>　　【招韩武康章】<BR>　　山僧虽不饮，酤酒引陶潜。<BR>　　此意无人别，多为俗士嫌。<BR>　　　　　　　　　　　　　　　　《全唐诗·卷816_39》</P>
<P>　　【秋居法华寺下院望高顶赠如献上人】<BR>　　峰色秋天见，松声静夜闻。<BR>　　影孤长不出，行道在寒云。<BR>　　　　　　　　　　　　　　　　《全唐诗·卷816_40》</P>
<P>　　【赠韦早陆羽】<BR>　　只将陶与谢，终日可忘情。<BR>　　不欲多相识，逢人懒道名。<BR>　　　　　　　　　　　　　　　　《全唐诗·卷816_41》</P>
<P>　　【戏呈薛彝】<BR>　　山僧不厌野，才子会须狂。<BR>　　何处销君兴，春风摆绿杨。<BR>　　　　　　　　　　　　　　　　《全唐诗·卷816_42》</P>
<P>　　【赠颜主簿】<BR>　　汉家仪礼盛，名教出诸颜。<BR>　　更见尚书后，能文在子山。<BR>　　　　　　　　　　　　　　　　《全唐诗·卷816_43》</P>
<P>　　【赠融上人】<BR>　　常爱西林寺，池中月出时。<BR>　　芭蕉一片叶，书取寄吾师。<BR>　　　　　　　　　　　　　　　　《全唐诗·卷816_44》</P>
<P>　　【听寒更寄朱兵曹巨川】<BR>　　欹枕听寒更，寒更发还住。<BR>　　一夜千万声，几声到君处。<BR>　　　　　　　　　　　　　　　　《全唐诗·卷816_45》</P>
<P>　　【早春书怀寄李少府仲宣】<BR>　　早年初问法，因悟目中花。<BR>　　忽值胡雏起，芟夷若乱麻。<BR>　　脱身投彼岸，吊影念生涯。<BR>　　迹与空门合，心将世路赊。<BR>　　东田已芜没，南涧益伤嗟。<BR>　　崇替惊人事，凋残感物华。<BR>　　知君过我里，惆怅旧烟霞。<BR>　　　　　　　　　　　　　　　　《全唐诗·卷816_46》</P>
<P>　　【赠和评事判官】<BR>　　廷评年少法家流，心似澄江月正秋。<BR>　　学究天人知远识，权分盐铁许良筹。<BR>　　春风忆酒乌家近，好月论禅谢寺幽。<BR>　　清白比来谁见赏，怜君独有富人侯。<BR>　　　　　　　　　　　　　　　　《全唐诗·卷816_47》</P>
<P>　　【酬秦系山人题赠】<BR>　　云林出空乌未归，松吹时飘雨浴衣。<BR>　　石语花愁徒自诧，吾心见境尽为非。<BR>　　　　　　　　　　　　　　　　《全唐诗·卷816_48》</P>
<P>　　【酬秦系山人戏赠】<BR>　　正论禅寂忽狂歌，莫是尘心颠倒多。<BR>　　白足行花曾不染，黄囊贮酒欲如何。<BR>　　　　　　　　　　　　　　　　《全唐诗·卷816_49》</P>
<P>　　【贻李汤】<BR>　　茅氏常论七真记，壶公爱说三山事。<BR>　　宁知梅福在人间，独为苍生作仙吏。<BR>　　日服丹砂骨自清，肤如冰雪心更明。<BR>　　山中玉笋是仙药，袖里素书题养生。<BR>　　愿随黄鹤一轻举，仰望青霄独延伫。<BR>　　平生好骏君已知，何必山阴访王许。<BR>　　　　　　　　　　　　　　　　《全唐诗·卷816_50》</P>
<P>　　【述祖德赠湖上诸沈】<BR>　　我祖文章有盛名，千年海内重嘉声。<BR>　　雪飞梁苑操奇赋，春发池塘得佳句。<BR>　　世业相承及我身，风流自谓过时人。<BR>　　初看甲乙矜言语，对客偏能鸲鹆舞。<BR>　　饱用黄金无所求，长裾曳地干王侯。<BR>　　一朝金尽长裾裂，吾道不行计亦拙。<BR>　　岁晚高歌悲苦寒，空堂危坐百忧攒。<BR>　　昔时轩盖金陵下，何处不传沈与谢。<BR>　　绵绵芳籍至今闻，眷眷通宗有数君。<BR>　　谁见予心独飘泊，依山寄水似浮云。<BR>　　　　　　　　　　　　　　　　《全唐诗·卷816_51》</P>
<P>　　【舟行怀阎士和】<BR>　　二月湖南春草遍，横山渡口花如霰。<BR>　　相思一日在孤舟，空见归云两三片。<BR>　　　　　　　　　　　　　　　　《全唐诗·卷816_52》</P>
<P>　　【赠张道士】<BR>　　玉京真子名太一，因服日华心如日。<BR>　　此心不许世人知，只向仙宫未曾出。<BR>　　　　　　　　　　　　　　　　《全唐诗·卷816_53》</P>
<P>　　【戏呈吴冯】<BR>　　世人不知心是道，只言道在他方妙。<BR>　　还如瞽者望长安，长安在西向东笑。<BR>　　　　　　　　　　　　　　　　《全唐诗·卷816_54》</P>
<P>　　【宿山寺寄李中丞洪】<BR>　　偶来中峰宿，闲坐见真境。<BR>　　寂寂孤月心，亭亭圆泉影。<BR>　　□□□满山，花落始知静。<BR>　　从他半夜愁猿惊，不废此心长杳冥。<BR>　　　　　　　　　　　　　　　　《全唐诗·卷816_55》</P>
<P>　　【戏赠吴冯】<BR>　　予读古人书，遂识古人面。<BR>　　不是识古人，邪正心自见。<BR>　　贵义轻财求俗誉，一钱与人便骄倨。<BR>　　昨朝为火今为冰，此道非君独抚膺。<BR>　　　　　　　　　　　　　　　　《全唐诗·卷816_56》</P>
<P>　　【感兴赠乌程李明府伯宜兼简诸秀才】<BR>　　门前岘山近，无路可登陟。<BR>　　徒爱岘山高，仰之常叹息。<BR>　　不如松与桂，生在重岩侧。<BR>　　　　　　　　　　　　　　　　《全唐诗·卷816_57》</P>
<P>　　【晚秋宿李军道所居】<BR>　　清溪路不遥，都尉每相招。<BR>　　落日休戎马，秋风罢射雕。<BR>　　朮花生野径，柏实满寒条。<BR>　　永夜依山府，禅心共寂寥。<BR>　　　　　　　　　　　　　　　　《全唐诗·卷816_58》</P>
<P>　　【送陆判官归杭州】<BR>　　芳草潜州路，乘轺忆再旋。<BR>　　馀花故林下，残月旧池边。<BR>　　峰色云端寺，潮声海上天。<BR>　　明朝富春渚，应见谢公船。<BR>　　　　　　　　　　　　　　　　《全唐诗·卷816_59》</P>
<P>　　【奉和颜使君真卿与陆处士羽登妙喜寺三癸亭】<BR>　　秋意西山多，列岑萦左次。<BR>　　缮亭历三癸，疏趾邻什寺。<BR>　　元化隐灵踪，始君启高诔。<BR>　　诛榛养翘楚，鞭草理芳穗。<BR>　　俯砌披水容，逼天扫峰翠。<BR>　　境新耳目换，物远风烟异。<BR>　　倚石忘世情，援云得真意。<BR>　　嘉林幸勿剪，禅侣欣可庇。<BR>　　卫法大臣过，佐游群英萃。<BR>　　龙池护清澈，虎节到深邃。<BR>　　徒想嵊顶期，于今没遗记。<BR>　　　　　　　　　　　　　　　　《全唐诗·卷817_1》</P>
<P>　　【奉陪陆使君长源、裴端公枢春游东西武丘寺】<BR>　　云水夹双刹，遥疑涌平陂。<BR>　　入门见藏山，元化何由窥。<BR>　　曳组探诡怪，停骢访幽奇。<BR>　　情高气为爽，德暖春亦随。<BR>　　瑶草自的皪，蕙楼争蔽亏。<BR>　　金精落坏陵，剑彩沈古池。<BR>　　一览匝天界，中峰步未移。<BR>　　应嘉生公石，列坐援松枝。<BR>　　　　　　　　　　　　　　　　《全唐诗·卷817_2》</P>
<P>　　【奉和陆使君长源夏月游太湖】(此时公权领湖州)<BR>　　庾公心旷远，府事局耳目。<BR>　　遂与南湖游，虚襟涤烦燠。<BR>　　始知皇天意，积水在亭育。<BR>　　细流信不让，动物欣所蓄。<BR>　　万顷合天容，洗然无云族。<BR>　　峭蒨瞩仙岭，超遥随明牧。<BR>　　知公爱澄清，波静气亦肃。<BR>　　已见横流极，况闻长鲸戮。<BR>　　中洲暂采蘋，南郡思剖竹。<BR>　　向夕分好风，飘然送归舳。<BR>　　　　　　　　　　　　　　　　《全唐诗·卷817_3》</P>
<P>　　【奉和崔中丞使君论李侍御萼登烂柯山宿石桥寺效小谢体】<BR>　　常爱谢公郡，幽期愿相从。<BR>　　果回青骢臆，共蹑玄仙踪。<BR>　　灵境若仿佛，烂柯思再逢。<BR>　　飞梁丹霞接，古局苍苔封。<BR>　　往想冥昧理，谁亲冰雪容。<BR>　　蕙楼耸空界，莲宇开中峰。<BR>　　昔化冲虚鹤，今藏护法龙。<BR>　　云窥香树沓，月见色天重。<BR>　　永夜寄岑寂，清言涤心胸。<BR>　　盛游千年后，书在岩中松。<BR>　　　　　　　　　　　　　　　　　《全唐诗·卷817_4》</P>
<P>　　【同颜使君真卿、李侍御萼游法华寺登凤翅山望太湖】<BR>　　双峰开凤翅，秀出南湖州。<BR>　　地势抱郊树，山威增郡楼。<BR>　　正逢周柱史，来会鲁诸侯。<BR>　　缓步凌彩蒨，清铙发飕飗。<BR>　　披云得灵境，拂石临芳洲。<BR>　　积翠遥空碧，含风广泽秋。<BR>　　萧辰资丽思，高论惊精修。<BR>　　何似钟山集，征文及惠休。<BR>　　　　　　　　　　　　　　　　　《全唐诗·卷817_5》</P>
<P>　　【奉陪陆使君长源诸公游支硎寺】 (寺即支公学道处)<BR>　　尝览高逸传，山僧有遗踪。<BR>　　佐游继雅篇，嘉会何由逢。<BR>　　尘世即下界，色天当上峰。<BR>　　春晖遍众草，寒色留高松。<BR>　　缭绕彩云合，参差绮楼重。<BR>　　琼葩洒巾舄，石瀃清心胸。(瀃字补自四库全书《全唐诗·卷八百十七》)<BR>　　灵境若可托，道情知所从。<BR>　　　　　　　　　　　　　　　　　《全唐诗·卷817_6》</P>
<P>　　【奉陪郑使君谔游太湖至洞庭山登上真观却望湖水】<BR>　　郡斋得无事，放舟下南湖。<BR>　　湖中见仙邸，果与心赏俱。<BR>　　不远风物变，忽如寰宇殊。<BR>　　背云视层崖，别是登蓬壶。<BR>　　突兀盘水府，参差沓天衢。<BR>　　回瞻平芜尽，洪流豁中区。<BR>　　气吞江山势，色净氛霭无。<BR>　　灵长习水德，胜势当地枢。<BR>　　朝宗动归心，万里思鸿途。<BR>　　　　　　　　　　　　　　　　　《全唐诗·卷817_7》</P>
<P>　　【奉和袁使君高，郡中新亭会张炼师昼会二上人】<BR>　　置亭隐城堞，事简迹易幽。<BR>　　公性崇俭素，雅才非广求。<BR>　　傍檐竹雨清，拂案杉风秋。<BR>　　不移府中步，登兹如远游。<BR>　　坐觉诗思高，俯知物役休。<BR>　　虚寂偶禅子，逍遥亲道流。<BR>　　更闻临川作，下节安能酬。<BR>　　　　　　　　　　　　　　　　　《全唐诗·卷817_8》</P>
<P>　　【奉和陆使君长源水堂纳凉效曹刘体】<BR>　　柳家陶暑亭，意远不可齐。<BR>　　烦襟荡朱弦，高步援绿荑。<BR>　　爱公满亭客，来是清风携。<BR>　　滢渟前溪上，旷望古郡西。<BR>　　六月正中伏，水轩气常凄。<BR>　　野香袭荷芰，道性亲凫鹥。<BR>　　禅子顾惠休，逸民重刘黎。<BR>　　乃知高世量，不以出处暌。<BR>　　　　　　　　　　　　　　　　　《全唐诗·卷817_9》</P>
<P>　　【夏日奉陪陆使君长源公堂集】<BR>　　府中自清远，六月高梧间。<BR>　　寥亮泛雅瑟，逍遥扣玄关。<BR>　　岭云与人静，庭鹤随公闲。<BR>　　动息谅兼遂，兹情即东山。<BR>　　　　　　　　　　　　　　　　　《全唐诗·卷817_10》</P>
<P>　　【九日和于使君思上京亲故】<BR>　　霁景满水国，我公望江城。<BR>　　碧山与黄花，烂熳多秋情。<BR>　　摇落见松柏，岁寒比忠贞。<BR>　　欢娱在鸿都，是日思朝英。<BR>　　　　　　　　　　　　　　　　　《全唐诗·卷817_11》</P>
<P>　　【伏日就汤评事衡湖上避暑】<BR>　　大火方燥石，停云昼亦收。<BR>　　将从赏心侣，寸景难远游。<BR>　　拥几苦炎伏，出门望汀洲。<BR>　　回溪照轩宇，广陌临梧楸。<BR>　　释闷命雅瑟，放情思乱流。<BR>　　更持无生论，可以清烦忧。<BR>　　　　　　　　　　　　　　　　《全唐诗·卷817_12》</P>
<P>　　【奉和颜使君真卿修《韵海》毕会诸文士东堂重校】<BR>　　外学宗硕儒，游焉从后进。<BR>　　恃以仁恕广，不学门栏峻。<BR>　　著书裨理化，奉上表诚信。<BR>　　探讨始河图，纷纶归海韵。<BR>　　亲承大匠琢，况睹颓波振。<BR>　　错简记铅椠，阅书移玉镇。<BR>　　曷由旌不朽，盛美流歌引。<BR>　　　　　　　　　　　　　　　　《全唐诗·卷817_13》</P>
<P>　　【喜义兴权明府自君山至，集陆处士羽青塘别业】<BR>　　应难久辞秩，暂寄君阳隐。<BR>　　已见县名花，会逢闱是粉。<BR>　　本自寻人至，宁因看竹引。<BR>　　身关白云多，门占春山尽。<BR>　　最赏无事心，篱边钓溪近。<BR>　　　　　　　　　　　　　　　　《全唐诗·卷817_14》</P>
<P>　　【夏日集李司直纵溪斋】<BR>　　修景属良会，远飙生烦襟。<BR>　　泄云收净绿，众木积芳阴。<BR>　　疏涤府中务，迢遥湖上心。<BR>　　习闲得招我，赏夜宜泛琴。<BR>　　山近资性静，月来寄情深。<BR>　　澹然若事外，岂藉隳华簪。<BR>　　　　　　　　　　　　　　　　《全唐诗·卷817_15》</P>
<P>　　【夏日题桐庐杨明府纳凉山斋】<BR>　　陶家无炎暑，自有林中峰。<BR>　　席上落山影，桐梢回水容。<BR>　　放怀凉风至，缓步清阴重。<BR>　　何事亲堆案，犹多高世踪。<BR>　　　　　　　　　　　　　　　　《全唐诗·卷817_16》</P>
<P>　　【和杨明府早秋游法华寺】<BR>　　释事出县閤，初闻兹山灵。<BR>　　寺扉隐天色，影刹遥丁丁。<BR>　　碧峰委合沓，香蔓垂蓂苓。<BR>　　清景为公有，放旷云边亭。<BR>　　秋赏石潭洁，夜嘉杉月清。<BR>　　诵空性不昧，助道迹又经。<BR>　　是以于物理，纷然若未形。<BR>　　移来字人要，全与此道冥。<BR>　　　　　　　　　　　　　　　　《全唐诗·卷817_17》</P>
<P>　　【宿道士观】<BR>　　古观秋木秀，冷然属鲜飙。<BR>　　琼葩被修蔓，柏实满寒条。<BR>　　影殿山寂寂，寥天月昭昭。<BR>　　幽期寄仙侣，习定至中宵。<BR>　　清佩闻虚步，真官方宿朝。<BR>　　　　　　　　　　　　　　　　《全唐诗·卷817_18》</P>
<P>　　【冬日天井西峰张炼师所居】<BR>　　采薪逢野泉，渐见栖闲所。<BR>　　坎坎山上声，幽幽林中语。<BR>　　仙乡何代隐，乡服言亦楚。<BR>　　开水净药苗，扫雪候山侣。<BR>　　零叶聚败篱，幽花积寒渚。<BR>　　冥冥孤鹤性，天外思轻举。<BR>　　　　　　　　　　　　　　　　《全唐诗·卷817_19》</P>
<P>　　【奉同颜使君真卿开元寺经藏院会观树文殊碑】<BR>　　万国布殊私，千年降祖师。<BR>　　雁门传法至，龙藏立言时。<BR>　　故实刊周典，新声播鲁诗。<BR>　　六铢那更拂，劫石尽无期。<BR>　　　　　　　　　　　　　　　　《全唐诗·卷817_20》</P>
<P>　　【奉同卢使君幼平游精舍寺】<BR>　　影刹西方在，虚空翠色分。<BR>　　人天霁后见，猿鸟定中闻。<BR>　　真界隐青壁，春山凌白云。<BR>　　今朝石门会，千古仰斯文。<BR>　　　　　　　　　　　　　　　　《全唐诗·卷817_21》</P>
<P>　　【奉同颜使君真卿、袁侍御骆驼桥玩月】<BR>　　山中常见月，不及共游时。<BR>　　水上恐将缺，林端爱落迟。<BR>　　乌惊宪府客，人咏鲍家诗。<BR>　　永夜南桥望，裴回若有期。<BR>　　　　　　　　　　　　　　　　《全唐诗·卷817_22》</P>
<P>　　【和邢端公登台春望句，句有春字之什】<BR>　　春日绣衣轻，春台别有情。<BR>　　春烟间草色，春鸟隔花声。<BR>　　春树乱无次，春山遥得名。<BR>　　春风正飘荡，春瓮莫须倾。<BR>　　　　　　　　　　　　　　　　《全唐诗·卷817_23》</P>
<P>　　【经仙人渚即沈山下古人沈义白日升仙处】<BR>　　日月人间短，何时此得仙。<BR>　　古山春已尽，遗渚事空传。<BR>　　不见腾云驾，徒临洗药泉。<BR>　　如今成逝水，翻使恨流年。<BR>　　　　　　　　　　　　　　　　《全唐诗·卷817_24》</P>
<P>　　【独游二首】<BR>　　性野趣无端，春晴路又干。<BR>　　逢泉破石弄，放鹤向云看。<BR>　　好僻谁相似，从狂我自安。<BR>　　芳洲亦有意，步上白沙滩。<BR>　　临水兴不尽，虚舟可同嬉。<BR>　　还云与归鸟，若共山僧期。<BR>　　世事吾不预，此心谁得知。<BR>　　西峰有禅老，应见独游时。<BR>　　　　　　　　　　　　　　　　《全唐诗·卷817_25》</P>
<P>　　【游溪待月】<BR>　　溪色思泛月，沿洄欲未归。<BR>　　残灯逢水店，疏磬忆山扉。<BR>　　夜浦鱼惊少，空林鹊绕稀。<BR>　　可中才望见，撩乱捣寒衣。<BR>　　　　　　　　　　　　　　　　《全唐诗·卷817_26》</P>
<P>　　【西溪独泛】<BR>　　道情何所寄，素舸漫流间。<BR>　　真性怜高鹤，无名羡野山。<BR>　　经寒丛竹秀，人静片云闲。<BR>　　泛泛谁为侣，唯应共月还。<BR>　　　　　　　　　　　　　　　　《全唐诗·卷817_27》</P>
<P>　　【早秋陪韩明府泛阮元公溪】<BR>　　雨信清残暑，萧条古县西。<BR>　　早凉生浦溆，秋意满高低。<BR>　　前事虽堆案，闲情得溯溪。<BR>　　何言战未胜，空寂用还齐。<BR>　　　　　　　　　　　　　　　　《全唐诗·卷817_28》</P>
<P>　　【九日陪颜使君真卿登水楼】<BR>　　重阳荆楚尚，高会此难陪。<BR>　　偶见登龙客，同游戏马台。<BR>　　风文向水叠，云态拥歌回。<BR>　　持菊烦相问，扪襟愧不才。<BR>　　　　　　　　　　　　　　　　《全唐诗·卷817_29》</P>
<P>　　【与卢孟明别后宿南湖对月】<BR>　　五湖生夜月，千里满寒流。<BR>　　旷望烟霞尽，凄凉天地秋。<BR>　　相思路渺渺，独梦水悠悠。<BR>　　何处空江上，裴回送客舟。<BR>　　　　　　　　　　　　　　　　《全唐诗·卷817_30》</P>
<P>　　【自义亭驿送李长史纵，夜泊临平东湖】<BR>　　长亭宾驭散，岐路起悲风。<BR>　　千里勤王事，驱车明月中。<BR>　　寒生洞庭水，夜度塞门鸿。<BR>　　处处堪伤别，归来山又空。<BR>　　　　　　　　　　　　　　　　《全唐诗·卷817_31》</P>
<P>　　【出游】<BR>　　少时不见山，便觉无奇趣。<BR>　　狂发从乱歌，情来任闲步。<BR>　　此心谁共证，笑看风吹树。<BR>　　　　　　　　　　　　　　　　《全唐诗·卷817_32》</P>
<P>　　【界石守风，望天竺、灵隐二寺】<BR>　　山顶东西寺，江中旦暮潮。<BR>　　归心不可到，松路在青霄。<BR>　　　　　　　　　　　　　　　　《全唐诗·卷817_33》</P>
<P>　　【奉和颜使君真卿修《韵海》毕，州中重宴】<BR>　　世学高南郡，身封盛鲁邦。<BR>　　九流宗韵海，七字揖文江。<BR>　　借赏云归堞，留欢月在窗。<BR>　　不知名教乐，千载与谁双。<BR>　　　　　　　　　　　　　　　　《全唐诗·卷817_34》</P>
<P>　　【晦日陪颜使君白蘋洲集】<BR>　　南朝分古郡，山水似湘东。<BR>　　堤月吴风在，湔裾楚客同。<BR>　　桂寒初结旆，蘋小欲成丛。<BR>　　时晦佳游促，高歌听未终。<BR>　　　　　　　　　　　　　　　　《全唐诗·卷817_35》<BR>　<BR>　　【冬至日陪裴端公使君清水堂集】<BR>　　亚岁崇佳宴，华轩照渌波。<BR>　　渚芳迎气早，山翠向晴多。<BR>　　推往知时训，书祥辨政和。<BR>　　从公惜日短，留赏夜如何。<BR>　　　　　　　　　　　　　　　　《全唐诗·卷817_36》</P>
<P>　　【陪卢判官水堂夜宴】<BR>　　暑气当宵尽，裴回坐月前。<BR>　　静依山堞近，凉入水扉偏。<BR>　　久是栖林客，初逢佐幕贤。<BR>　　爱君高野意，烹茗钓沦涟。<BR>　　　　　　　　　　　　　　　　《全唐诗·卷817_37》</P>
<P>　　【新秋同卢侍御、薛员外白蘋洲月夜】<BR>　　隔暑蘋洲近，迎凉欲泛舟。<BR>　　荣从宪府至，喜会夕郎游。<BR>　　气夺沧浪色，风欺汗漫流。<BR>　　谁言三伏夜，独此月前秋。<BR>　　　　　　　　　　　　　　　　《全唐诗·卷817_38》</P>
<P>　　【夏日集裴录事北亭避暑】<BR>　　前林夏雨歇，为我生凉风。<BR>　　一室烦暑外，众山清景中。<BR>　　忘归亲野水，适性许云鸿。<BR>　　萧散都曹吏，还将静者同。<BR>　　　　　　　　　　　　　　　　《全唐诗·卷817_39》</P>
<P>　　【与王录事会张征君姊妹炼师院玩雪兼怀清会上人】<BR>　　何意廉从事，还来会默仙。<BR>　　寒空惊雪遍，春意入歌偏。<BR>　　瑶草三花发，琼林七叶连。<BR>　　飘飖过柳寺，应满译经前。<BR>　　　　　　　　　　　　　　　　《全唐诗·卷817_40》</P>
<P>　　【和李侍御萼岁初夜集处士书阁】(书阁即侍御所创)<BR>　　迟贤新置阁，高意此郊居。<BR>　　古径行春早，新窗见月初。<BR>　　放歌还倚瑟，讲道亦观书。<BR>　　为我留禅位，来逢此会疏。<BR>　　　　　　　　　　　　　　　　《全唐诗·卷817_41》</P>
<P>　　【汤评事衡水亭会觉禅师】<BR>　　山侣相逢少，清晨会水亭。<BR>　　雪晴松叶翠，烟暖药苗青。<BR>　　静对沧洲鹤，闲看古寺经。<BR>　　应怜叩关子，了义共心冥。<BR>　　　　　　　　　　　　　　　　《全唐诗·卷817_42》</P>
<P>　　【与朝阳山人张朝夜集湖亭，赋得各言其志】<BR>　　洞庭孤月在，秋色望无边。<BR>　　零露积衰草，寒螀鸣古田。<BR>　　茫茫区中想，寂寂尘外缘。<BR>　　从此悟浮世，胡为伤暮年。<BR>　　　　　　　　　　　　　　　　《全唐诗·卷817_43》</P>
<P>　　【晦夜李侍御萼宅集招潘述、汤衡、海上人饮茶赋】<BR>　　晦夜不生月，琴轩犹为开。<BR>　　墙东隐者在，淇上逸僧来。<BR>　　茗爱传花饮，诗看卷素裁。<BR>　　风流高此会，晓景屡裴回。<BR>　　　　　　　　　　　　　　　　《全唐诗·卷817_44》</P>
<P>　　【寄昱上人上方居】<BR>　　厌向人间住，逢山欲懒归。<BR>　　片云闲似我，日日在禅扉。<BR>　　地静松阴遍，门空鸟语稀。<BR>　　夜凉疏磬尽，师友自相依。<BR>　　　　　　　　　　　　　　　　《全唐诗·卷817_45》</P>
<P>　　【夏日与綦毋居士、昱上人纳凉】<BR>　　为依炉峰住，境胜增道情。<BR>　　凉日暑不变，空门风自清。<BR>　　坐援香实近，转爱绿芜生。<BR>　　宗炳青霞士，如何知我名。<BR>　　　　　　　　　　　　　　　　《全唐诗·卷817_46》</P>
<P>　　【建元寺集皇甫侍御书阁】<BR>　　不因居佛里，无事得相逢。<BR>　　名重朝端望，身高俗外踪。<BR>　　机闲看净水，境寂听疏钟。<BR>　　宣室恩长在，知君志未从。<BR>　　　　　　　　　　　　　　　　《全唐诗·卷817_47》</P>
<P>　　【郭北寻徐主簿别业】<BR>　　近依城北住，幽远少人知。<BR>　　积雪行深巷，闲云绕古篱。<BR>　　竹花冬更发，橙实晚仍垂。<BR>　　还共岩中鹤，今朝下渌池。<BR>　　　　　　　　　　　　　　　　《全唐诗·卷817_48》</P>
<P>　　【题报德寺清幽上人西峰】 (寺即陈文帝故乡)<BR>　　陈世凋亡后，仁祠识旧山。<BR>　　帝乡乔木在，空见白云还。<BR>　　双塔寒林外，三陵暮雨间。<BR>　　此中难战胜，君独启禅关。<BR>　　　　　　　　　　　　　　　　《全唐诗·卷817_49》</P>
<P>　　【题郑谷江畔桐斋】 (郑生好琴，性达，兼寡欲)<BR>　　客斋开别住，坐占绿江濆。<BR>　　流水非外物，闲云长属君。<BR>　　浮荣未可累，旷达若为群。<BR>　　风起高梧下，清弦日日闻。<BR>　　　　　　　　　　　　　　　　《全唐诗·卷817_50》</P>
<P>　　【和阎士和李蕙冬夜重集】<BR>　　郡理日闲旷，洗心宿香峰。<BR>　　双林秋见月，万壑静闻钟。<BR>　　珮玉行山翠，交麾动水容。<BR>　　如何股肱守，尘外得相从。<BR>　　　　　　　　　　　　　　　　《全唐诗·卷817_51》</P>
<P>　　【春日陪颜使君真卿、皇甫曾西亭重会《韵海》诸生】<BR>　　为重南台客，朝朝会鲁儒。<BR>　　暄风众木变，清景片云无。<BR>　　峰翠飘檐下，溪光照座隅。<BR>　　不将簪艾隔，知与道情俱。<BR>　　　　　　　　　　　　　　　　《全唐诗·卷817_52》</P>
<P>　　【寒食日同陆处士行报德寺，宿解公房】<BR>　　古寺章陵下，潜公住几年。<BR>　　安心生软草，灌顶引春泉。<BR>　　寂寂传灯地，寥寥禁火天。<BR>　　世间多暗室，白日为谁悬。<BR>　　　　　　　　　　　　　　　　《全唐诗·卷817_53》</P>
<P>　　【兵马曹季良宅夜集】<BR>　　清景不可失，寻君趣有馀。<BR>　　身高避事后，道长问心初。<BR>　　出处名则异，游从迹何疏。<BR>　　吟看刻尽烛，笑卷读残书。<BR>　　露彩生笔砚，风音入庭除。<BR>　　平明仙侣散，觳觫动回车。<BR>　　　　　　　　　　　　　　　　《全唐诗·卷817_54》</P>
<P>　　【同李侍御萼、李判官集陆处士羽新宅】<BR>　　素风千户敌，新语陆生能。<BR>　　借宅心常远，移篱力更弘。<BR>　　钓丝初种竹，衣带近裁藤。<BR>　　戎佐推兄弟，诗流得友朋。<BR>　　柳阴容过客，花径许招僧。<BR>　　不为墙东隐，人家到未曾。<BR>　　　　　　　　　　　　　　　　《全唐诗·卷817_55》</P>
<P>　　【题报恩寺惟照上人房】<BR>　　上界雨色干，凉宫日迟迟。<BR>　　水文披菡萏，山翠动罘罳。<BR>　　中有清真子，愔愔步闲墀。<BR>　　手萦颇黎缕，愿证黄金姿。<BR>　　旋草阶下生，看心当此时。<BR>　　　　　　　　　　　　　　　　《全唐诗·卷817_56》</P>
<P>　　【寻天目徐君】<BR>　　常见仙翁变姓名，岂知松子号初平。<BR>　　逢人不道往来处，卖药还将鸡犬行。<BR>　　独鹤天边俱得性，浮云世上共无情。<BR>　　三花落地君犹在，笑抚安期昨日生。<BR>　　　　　　　　　　　　　　　　《全唐诗·卷817_57》</P>
<P>　　【同李著作纵题尘外上人院】<BR>　　百缘唯有什公瓶，万法但看一字经。<BR>　　从遣鸟喧心不动，任教香醉境常冥。<BR>　　莲花天昼浮云卷，贝叶宫春好月停。<BR>　　禅伴欲邀何著作，空音宜向夜中听。<BR>　　　　　　　　　　　　　　　　《全唐诗·卷817_58》</P>
<P>　　【题周谏别业】(予寺与周生所居俱临苕水)<BR>　　隐身苕上欲如何，不著青袍爱绿萝。<BR>　　柳巷任疏容马入，水篱从破许船过。<BR>　　昂藏独鹤闲心远，寂历秋花野意多。<BR>　　若访禅斋遥可见，竹窗书幌共烟波。<BR>　　　　　　　　　　　　　　　　《全唐诗·卷817_59》</P>
<P>　　【同李中丞洪水亭夜集】<BR>　　佳人但莫吹参差，正怜月色生酒卮。<BR>　　山公取醉不关我，为爱尊前白鹭鹚。<BR>　　　　　　　　　　　　　　　　《全唐诗·卷817_60》</P>
<P>　　【题秦系山人丽句亭】<BR>　　独将诗教领诸生，但看青山不爱名。<BR>　　满院竹声堪愈疾，乱床花片足忘情。<BR>　　　　　　　　　　　　　　　　《全唐诗·卷817_61》</P>
<P>　　【春夜集陆处士居玩月】<BR>　　欲赏芳菲肯待辰，忘情人访有情人。<BR>　　西林可是无清景，只为忘情不记春。<BR>　　　　　　　　　　　　　　　　《全唐诗·卷817_62》</P>
<P>　　【寄题云门寺梵月无侧房】(时人相传是宝月道人后身也)<BR>　　越山千万云门绝，西僧貌古还名月。<BR>　　清朝扫石行道归，林下眠禅看松雪。<BR>　　　　　　　　　　　　　　　　《全唐诗·卷817_63》</P>
<P>　　【法华寺上方题江上人禅空】<BR>　　路入松声远更奇，山光水色共参差。<BR>　　中峰禅寂一僧在，坐对梁朝老桂枝。<BR>　　　　　　　　　　　　　　　　《全唐诗·卷817_64》</P>
<P>　　【冬日山行过薛征君】<BR>　　我行倦修坂，四顾无平陆。<BR>　　雨霁鸣鹰鹯，天寒聚麋鹿。<BR>　　幽人访名士，家在南冈曲。<BR>　　菜实萦小园，稻花绕山屋。<BR>　　深居寡忧悔，胜境怡耳目。<BR>　　徵心尚与我，永言谢浮俗。<BR>　　　　　　　　　　　　　　　　《全唐诗·卷817_65》</P>
<P>　　【往丹阳寻陆处士不遇】<BR>　　远客殊未归，我来几惆怅。<BR>　　叩关一日不见人，绕屋寒花笑相向。<BR>　　寒花寂寂遍荒阡，柳色萧萧愁暮蝉。<BR>　　行人无数不相识，独立云阳古驿边。<BR>　　凤翅山中思本寺，鱼竿村口望归船。<BR>　　归船不见见寒烟，离心远水共悠然。<BR>　　他日相期那可定，闲僧著处即经年。<BR>　　　　　　　　　　　　　　　　《全唐诗·卷817_66》</P>
<P>　　【集汤评事衡湖上望微雨】<BR>　　苍凉远景中，雨色缘山有。<BR>　　云送满洞庭，风吹绕杨柳。<BR>　　萧萧解轻袂，尽日随林叟。<BR>　　　　　　　　　　　　　　　　《全唐诗·卷817_67》</P>
<P>　　【九日与陆处士羽饮茶】<BR>　　九日山僧院，东篱菊也黄。<BR>　　俗人多泛酒，谁解助茶香。<BR>　　　　　　　　　　　　　　　　《全唐诗·卷817_68》</P>
<P>　　【夜过康录事造会兄弟】<BR>　　爱君门馆夜来清，琼树双枝是弟兄。<BR>　　月在诗家偏足思，风过客位更多情。<BR>　　　　　　　　　　　　　　　　《全唐诗·卷817_69》</P>
<P>　　【题沈少府书斋】<BR>　　不下南昌县，书斋每日闲。<BR>　　野花当砌落，溪鸟逐人还。<BR>　　有兴常临水，无时不见山。<BR>　　千峰数可尽，不出小窗间。<BR>　　　　　　　　　　　　　　　　《全唐诗·卷817_70》</P>
<P>　　【春夜与诸公同宴呈陆郎中】<BR>　　南国宴佳宾，交情老倍亲。<BR>　　月惭红泪烛，花笑白头人。<BR>　　宝瑟縆馀怨，琼枝不让春。<BR>　　更闻歌子夜，桃李艳妆新。<BR>　　　　　　　　　　　　　　　　《全唐诗·卷817_71》</P>
<P>　　【九日阻雨简高侍御】(时与高公近邻)<BR>　　江上重云起，何曾裛□尘。<BR>　　不能成落帽，翻欲更摧巾。<BR>　　素发闲依枕，黄花暗待人。<BR>　　且应携下价，芒屦就诸邻。<BR>　　　　　　　　　　　　　　　　《全唐诗·卷817_72》</P>
<P>　　【晚春寻桃源观】<BR>　　武陵何处访仙乡，古观云根路已荒。<BR>　　细草拥坛人迹绝，落花沈涧水流香。<BR>　　山深有雨寒犹在，松老无风韵亦长。<BR>　　全觉此身离俗境，玄机亦可照迷方。<BR>　　　　　　　　　　　　　　　　《全唐诗·卷817_73》</P>
<P>　　【同卢使君幼平郊外送阎侍御归台】<BR>　　留饯飞旌驻，离亭草色间。<BR>　　柏台今上客，竹使旧朝班。<BR>　　日落东西水，天寒远近山。<BR>　　古江分楚望，残柳入隋关。<BR>　　恋阙心常积，回轩日不闲。<BR>　　芳辰倚门道，犹得及春还。<BR>　　　　　　　　　　　　　　　　《全唐诗·卷817_74》</P>
<P>　　【送梁拾遗肃归朝】<BR>　　明主重文谏，才臣出江东。<BR>　　束书辞东山，改服临北风。<BR>　　万里望皇邑，九重当曙空。<BR>　　天开芙蓉阙，日上蒲桃宫。<BR>　　天子初未起，金闺籍先通。<BR>　　身逢轩辕世，名贵鸳鸾中。<BR>　　故人荣此别，何用悲丝桐。<BR>　　　　　　　　　　　　　　　　《全唐诗·卷818_1》</P>
<P>　　【奉陪杨使君顼送段校书赴南海幕】<BR>　　硕贤静广州，信为天下贞。<BR>　　屈兹大将佐，藉彼延阁英。<BR>　　声动柳吴兴，郊饯意不轻。<BR>　　吾知段夫子，高论关苍生。<BR>　　处以德为藩，出则道可行。<BR>　　遥知南楼会，新景当诗情。<BR>　　天高林瘴洗，秋远海色清。<BR>　　时泰罢飞檄，唯应颂公成。<BR>　　　　　　　　　　　　　　　　《全唐诗·卷818_2》</P>
<P>　　【送陆侍御士佳赴上京】<BR>　　长安三千里，喜行不言永。<BR>　　清路黄尘飞，大河沧流静。<BR>　　更怀西川府，主公昔和鼎。<BR>　　伊郁瑶瑟情，威迟花骢影。<BR>　　此时已难别，日又无停景。<BR>　　出饯阙相从，心随过前岭。<BR>　　　　　　　　　　　　　　　　《全唐诗·卷818_3》</P>
<P>　　【奉陪颜使君真卿登岘山，送张侍御严归台】<BR>　　岘首千里情，北辕自兹发。<BR>　　烟霞正登览，簪笔限趋谒。<BR>　　黄鹤望天衢，白云归帝阙。<BR>　　客心南浦柳，离思西楼月。<BR>　　留赏景不延，感时芳易歇。<BR>　　他晨有山信，一为访林樾。<BR>　　　　　　　　　　　　　　　　《全唐诗·卷818_4》</P>
<P>　　【酬元主簿子球别赠】<BR>　　故人方远适，访我陈别情。<BR>　　此夜偶禅室，一言了无生。<BR>　　览君缄中宝，如搴清玉瑛。<BR>　　胡为蕴高价，岁晚徒营营。<BR>　　辞秩贫且病，何人见艰贞。<BR>　　出无黄金橐，空歌白苎行。<BR>　　威迟策驽马，独望故关树。<BR>　　渺渺千里心，春风起中路。<BR>　　近闻新拜命，鸾凤犹栖棘。<BR>　　劝君寄一枝，且养冥冥翼。<BR>　　甘泉多竹花，明年待君食。<BR>　　　　　　　　　　　　　　　　《全唐诗·卷818_5》</P>
<P>　　【答道素上人别】<BR>　　春色遍远道，寂寞闽中行。<BR>　　碧水何渺渺，白云亦英英。<BR>　　离人不可望，日暮芳洲情。<BR>　　黄鹤有逸翮，翘首白云倾。<BR>　　欲为山中侣，肯秘辽天声。<BR>　　蓝缕真子褐，葳蕤近臣缨。<BR>　　以兹夺尔怀，常恐道不成。<BR>　　吾门弟子中，不减惠休名。<BR>　　一性研已远，五言功更精。<BR>　　从君汗漫游，莫废学无生。<BR>　　忍草肯摇落，禅枝不枯荣。<BR>　　采采慰长路，知吾心不轻。<BR>　　幻情有去住，真性无离别。<BR>　　留取老桂枝，归来共攀折。<BR>　　　　　　　　　　　　　　　　《全唐诗·卷818_6》</P>
<P>　　【霅溪馆送韩明府章辞满归】<BR>　　洛令从告还，故人东门饯。<BR>　　惠爱三年积，轩车一夜远。<BR>　　晓月离馆空，秋风故山晚。<BR>　　荣君有嘉荐，顾我阻游衍。<BR>　　宿昔峰顶心，依依不可卷。<BR>　　　　　　　　　　　　　　　　《全唐诗·卷818_7》</P>
<P>　　【送穆寂赴举】<BR>　　天子锡玄纁，倾山礼隐沦。<BR>　　君抛青霞去，荣资观国宾。<BR>　　剑光既陆离，琼彩何璘玢。<BR>　　夙驾别情远，商弦秋意新。<BR>　　冥冥鸿鹄姿，数尺看苍旻。<BR>　　残寇近宋郊，西行恶飙尘。<BR>　　立身素耿介，处难思经纶。<BR>　　春府搜才日，高科得一人。<BR>　　　　　　　　　　　　　　　　《全唐诗·卷818_8》</P>
<P>　　【送张彝归长沙】<BR>　　早闻凌云彩，谓在鸳鹭俦。<BR>　　华发始相遇，沧江仍旅游。<BR>　　策名忘苟进，澹虑轻所求。<BR>　　常服远游诫，缅怀经世谋。<BR>　　片帆背风渚，万里还湘洲。<BR>　　别望荆云积，归心汉水流。<BR>　　兰苕行采采，桂棹思悠悠。<BR>　　宿昔无机者，为君动离忧。<BR>　　　　　　　　　　　　　　　　《全唐诗·卷818_9》</P>
<P>　　【秋日毗陵南寺送潘述之扬州】<BR>　　孤客秋易伤，嘶蝉静仍续。<BR>　　佳晨亦已屡，欢会常不足。<BR>　　禅地非路岐，我心岂羁束。<BR>　　情生远别时，坐恨清景促。<BR>　　望中千里隔，暮归西山曲。<BR>　　萧条月中道，彩蒨原上绿。<BR>　　不见同心人，幽怀增踯躅。<BR>　　　　　　　　　　　　　　　　《全唐诗·卷818_10》</P>
<P>　　【春日又送潘述之扬州】<BR>　　别渚望邗城，岐路春日遍。<BR>　　柔风吹杨柳，芳景流郊甸。<BR>　　日日东林期，今夕异乡县。<BR>　　文房旷佳士，禅室阻清盼。<BR>　　离恨夺赏心，不得谐所愿。<BR>　　莫忆山中人，碧云遥可见。<BR>　　　　　　　　　　　　　　　　《全唐诗·卷818_11》</P>
<P>　　【新秋送卢判官】<BR>　　故人念宿昔，欲别增远情。<BR>　　入座炎气屏，为君秋景清。<BR>　　由来空山客，不怨离弦声。<BR>　　唯有暮蝉起，相思碧云生。<BR>　　　　　　　　　　　　　　　　《全唐诗·卷818_12》</P>
<P>　　【奉送袁高使君诏征赴行在，效曹刘体】<BR>　　皇心亭毒广，蝥贼皆陶甄。<BR>　　未刈蚩尤旗，方同轩后年。<BR>　　天子幸汉中，轘辕阻氛烟。<BR>　　玺书召幕牧，名在列岳仙。<BR>　　国难倚长城，庙谋资大贤。<BR>　　清损休汝骑，仁留述职篇。<BR>　　遐路渺天末，繁笳思河边。<BR>　　饰徒促远期，祗命赴急宣。<BR>　　謏才岂足称，深仁顾何偏。<BR>　　那堪临流意，千里望旗旃。<BR>　　　　　　　　　　　　　　　　《全唐诗·卷818_13》</P>
<P>　　【奉送陆中丞长源诏征入朝】<BR>　　诏下酂侯幕，征贤宠上勋。<BR>　　才当持汉典，道可致尧君。<BR>　　藩牧今荣饯，诗流此盛文。<BR>　　水从吴渚别，树向楚门分。<BR>　　宿寺期嘉月，看山识故云。<BR>　　归心复何奈，怊怅在江濆。<BR>　　　　　　　　　　　　　　　　《全唐诗·卷818_14》</P>
<P>　　【奉送李中丞道昌入朝】<BR>　　文宪中司盛，恩荣外镇崇。<BR>　　诸侯皆取则，八使独推功。<BR>　　诏喜新衔凤，车看旧饰熊。<BR>　　去思今武子，馀教昔文翁。<BR>　　清在如江水，仁留是国风。<BR>　　光征二千石，扫第望司空。<BR>　　　　　　　　　　　　　　　　《全唐诗·卷818_15》</P>
<P>　　【冬日送颜延之明府抚州觐叔父】<BR>　　临川千里别，惆怅上津桥。<BR>　　日暮人归尽，山空雪未消。<BR>　　乡云心渺渺，楚水路遥遥。<BR>　　林下方欢会，山中独寂寥。<BR>　　天寒惊断雁，江信望回潮。<BR>　　岁晚流芳歇，思君在此宵。<BR>　　　　　　　　　　　　　　　　《全唐诗·卷818_16》</P>
<P>　　【送关小师还金陵】<BR>　　如何有归思，爱别欲忘难。<BR>　　白鹭沙洲晚，青龙水寺寒。<BR>　　蕉花铺净地，桂子落空坛。<BR>　　持此心为境，应堪月夜看。<BR>　　　　　　　　　　　　　　　《全唐诗·卷818_17》</P>
<P>　　【岘山送裴秀才赴举】<BR>　　汉家招秀士，岘上送君行。<BR>　　万里见秋色，两河伤远情。<BR>　　王师出西镐，虏寇避东平。<BR>　　天府登名后，回看楚水清。<BR>　　　　　　　　　　　　　　　《全唐诗·卷818_18》</P>
<P>　　【酬别襄阳诗僧少微】(诗中答上人归梦之意)<BR>　　证心何有梦，示说梦归频。<BR>　　文字赍秦本，诗骚学楚人。<BR>　　兰开衣上色，柳向手中春。<BR>　　别后须相见，浮云是我身。<BR>　　　　　　　　　　　　　　　《全唐诗·卷818_19》</P>
<P>　　【送契上人游扬州】<BR>　　西陵古江口，远见东扬州。<BR>　　渌水不同泛，春山应独游。<BR>　　寻僧白岩寺，望月谢家楼。<BR>　　宿昔心期在，人寰非久留。<BR>　　　　　　　　　　　　　　　《全唐诗·卷818_20》</P>
<P>　　【送德清卫明府赴选】 (时柳黜陟有荐状)<BR>　　八使慎求能，东人独荐君。<BR>　　身犹千里限，名已九霄闻。<BR>　　远路翻喜别，离言暂惜分。<BR>　　凤门多士会，拥佩入卿云。<BR>　　　　　　　　　　　　　　　《全唐诗·卷818_21》</P>
<P>　　【送郑孝廉淮西觐省】<BR>　　离袂翠华满，晨羞欲早行。<BR>　　春风生楚树，晓角发隋城。<BR>　　野霭湿衣彩，江鸿增客情。<BR>　　征途不用戒，坐见白波清。<BR>　　　　　　　　　　　　　　　《全唐诗·卷818_22》</P>
<P>　　【送沈秀才之闽中】<BR>　　越客不成歌，春风起渌波。<BR>　　岭重寒不到，海近瘴偏多。<BR>　　野戍桄榔发，人家翡翠过。<BR>　　翻疑此中好，君问定如何。<BR>　　　　　　　　　　　　　　　《全唐诗·卷818_23》</P>
<P>　　【送清会上人游京】<BR>　　佳游限衰疾，一笑向西风。<BR>　　思见青门外，曾临素浐东。<BR>　　峰明云际寺，日出露寒宫。<BR>　　行道禅长在，香尘不染空。<BR>　　　　　　　　　　　　　　　《全唐诗·卷818_24》</P>
<P>　　【送沈居士还太原】<BR>　　辞官因世难，家族盛南朝。<BR>　　名重郊居赋，才高独酌谣。<BR>　　浪花飘一叶，峰色向三条。<BR>　　高逸虽成性，弓旌肯忘招。<BR>　　　　　　　　　　　　　　　《全唐诗·卷818_25》</P>
<P>　　【同颜使君真卿岘山送李法曹阳冰西上献书时会有诏征赴京】<BR>　　汉日中郎妙，周王太史才。<BR>　　云书捧日去，鹤版下天来。<BR>　　草见吴洲发，花思御苑开。<BR>　　羊公惜风景，欲别几迟回。<BR>　　　　　　　　　　　　　　　《全唐诗·卷818_26》</P>
<P>　　【兵后送姚太祝赴选】<BR>　　两河兵已偃，处处见归舟。<BR>　　日夜故人散，江皋芳树秋。<BR>　　楚云伤远思，秦月忆佳游。<BR>　　名动春官籍，翩翩才少俦。<BR>　　　　　　　　　　　　　　　《全唐诗·卷818_27》</P>
<P>　　【兵后送薛居士移家安吉】<BR>　　旧游经丧乱，道在复何人。<BR>　　寒草心易折，闲云性常真。<BR>　　交情别后见，诗句比来新。<BR>　　向我桃州住，惜君东岭春。<BR>　　　　　　　　　　　　　　　《全唐诗·卷818_28》</P>
<P>　　【送邬傪之洪州觐兄弟】<BR>　　年少足诗情，西江楚月清。<BR>　　书囊山翠湿，琴匣雪花轻。<BR>　　久别经离乱，新正忆弟兄。<BR>　　赠君题乐府，为是豫章行。<BR>　　　　　　　　　　　　　　　《全唐诗·卷818_29》</P>
<P>　　【送乾封李成】<BR>　　羽檄飞未息，离情远近同。<BR>　　感君由泛瑟，关我是征鸿。<BR>　　眇默归人尽，疏芜夜渡空。<BR>　　还期当岁晚，独在路行中。<BR>　　　　　　　　　　　　　　　《全唐诗·卷818_30》</P>
<P>　　【送崔判官还扬子】<BR>　　轻传祗远役，依依下姑亭。<BR>　　秋声满杨柳，暮色绕郊坰。<BR>　　烟水摇归思，山当楚驿青。<BR>　　　　　　　　　　　　　　　《全唐诗·卷818_31》</P>
<P>　　【奉酬袁使君西楼饯秦山人与昼同赴李侍御招三韵】<BR>　　秋风怨别情，江守上西城。<BR>　　竹署寒流浅，琴窗宿雨晴。<BR>　　治书招远意，知共楚狂行。<BR>　　　　　　　　　　　　　　　《全唐诗·卷818_32》</P>
<P>　　【送清凉上人】<BR>　　何意欲归山，道高由境胜。<BR>　　花空觉性了，月尽知心证。<BR>　　永夜出禅吟，清猿自相应。<BR>　　　　　　　　　　　　　　　《全唐诗·卷818_33》</P>
<P>　　【送李丞使宣州】<BR>　　结驷何翩翩，落叶暗寒渚。<BR>　　梦里春谷泉，愁中洞庭雨。<BR>　　聊持剡山茗，以代宜城醑。<BR>　　　　　　　　　　　　　　　《全唐诗·卷818_34》</P>
<P>　　【送至洪沙弥游越】<BR>　　知尔学无生，不应伤此别。<BR>　　相逢宿我寺，独往游灵越。<BR>　　早晚花会中，经行剡山月。<BR>　　　　　　　　　　　　　　　《全唐诗·卷818_35》</P>
<P>　　【送皇甫侍御曾还丹阳别业】<BR>　　云阳别夜忆春耕，花发菱湖问去程。<BR>　　积水悠扬何处梦，乱山稠叠此时情。<BR>　　将离有月教弦断，赠远无兰觉意轻。<BR>　　朝右要君持汉典，明年北墅可须营。<BR>　　　　　　　　　　　　　　　《全唐诗·卷818_36》</P>
<P>　　【白蘋洲送洛阳李丞使还】<BR>　　蘋洲北望楚山重，千里回轺止一封。<BR>　　临水情来还共载，看花醉去更相从。<BR>　　罢官风渚何时别，寄隐云阳几处逢。<BR>　　后会那应似畴昔，年年觉老雪山容。<BR>　　　　　　　　　　　　　　　《全唐诗·卷818_37》</P>
<P>　　【送履霜上人还金陵西山】<BR>　　携锡西山步绿莎，禅心未了奈情何。<BR>　　湘宫水寺清秋夜，月落风悲松柏多。<BR>　　　　　　　　　　　　　　　《全唐诗·卷818_38》</P>
<P>　　【送辨聪上人还广陵】<BR>　　莫学休公学远公，了心须与我心同。<BR>　　隋家古柳数株在，看取人间万事空。<BR>　　　　　　　　　　　　　　　《全唐诗·卷818_39》</P>
<P>　　【送清励上人游福建】<BR>　　禅子自矜禅性成，将来拟照建溪清。<BR>　　南看闽树花不落，更取何缘了妄情。<BR>　　　　　　　　　　　　　　　《全唐诗·卷818_40》</P>
<P>　　【送顾道士游洞庭山】<BR>　　见说洞庭无上路，春游乱踏五灵芝。<BR>　　含桃风起花狼藉，正是仙翁棋散时。<BR>　　　　　　　　　　　　　　　《全唐诗·卷818_41》</P>
<P>　　【送邢台州济】 (一作送独孤使君赴岳州)<BR>　　海上仙山属使君，石桥琪树古来闻。<BR>　　他时画出白团扇，乞取天台一片云。<BR>　　　　　　　　　　　　　　　《全唐诗·卷818_42》</P>
<P>　　【送柳察谏议叔】<BR>　　东城南陌强经过，怨别无心亦放歌。<BR>　　明日院公应问我，闲云长在石门多。<BR>　　　　　　　　　　　　　　　《全唐诗·卷818_43》</P>
<P>　　【送柳淡扶侍赴洪州】(此子素少宦情共予有西山之好)<BR>　　中林许师友，忽阻夙心期。<BR>　　自顾青緺好，来将黄鹤辞。<BR>　　少年轻远涉，世道得无欺。<BR>　　烟雨孤舟上，晨昏千里时。<BR>　　离魂渺天末，相望在江湄。<BR>　　无限江南柳，春风卷乱丝。<BR>　　　　　　　　　　　　　　　《全唐诗·卷818_44》</P>
<P>　　【同李司直题武丘寺兼留诸公与陆羽之无锡】<BR>　　陵寝成香阜，禅枝出白杨。<BR>　　剑池留故事，月树即他方。<BR>　　应世缘须别，栖心趣不忘。<BR>　　还将陆居士，晨发泛归航。<BR>　　　　　　　　　　　　　　　《全唐诗·卷818_45》</P>
<P>　　【夏日题郑谷江上纳凉馆】<BR>　　迢遥山意外，清风又对君。<BR>　　若为于此地，翻作路岐分。<BR>　　别馆琴徒语，前洲鹤自群。<BR>　　明朝天畔远，何处逐闲云。<BR>　　　　　　　　　　　　　　　《全唐诗·卷818_46》</P>
<P>　　【太湖馆送殷秀才赴举】<BR>　　春风洞庭路，摇荡暮天多。<BR>　　衰疾见芳草，别离伤远波。<BR>　　诗名推首荐，赋甲拟前科。<BR>　　数日闻天府，山衣制芰荷。<BR>　　　　　　　　　　　　　　　《全唐诗·卷818_47》</P>
<P>　　【送重钧上人游天台】<BR>　　渐看华顶出，幽赏意随生。<BR>　　十里行松色，千重过水声。<BR>　　海容云正尽，山色雨初晴。<BR>　　事事将心证，知君道可成。<BR>　　　　　　　　　　　　　　　《全唐诗·卷818_48》</P>
<P>　　【早春送颜主簿游越东，兼谒元中丞】<BR>　　轻舸趣不已，东风吹绿蘋。<BR>　　欲看梅市雪，知赏柳家春。<BR>　　别意倾吴醑，芳声动越人。<BR>　　山阴三月会，内史得嘉宾。<BR>　　　　　　　　　　　　　　　《全唐诗·卷818_49》</P>
<P>　　【同颜使君清明日游，因送萧主簿】<BR>　　谁知赏嘉节，别意忽相和。<BR>　　暮色汀洲遍，春情杨柳多。<BR>　　高城恋旌旆，极浦宿风波。<BR>　　惆怅支山月，今宵不再过。<BR>　　　　　　　　　　　　　　　《全唐诗·卷818_50》</P>
<P>　　【送道琚上人还金陵】<BR>　　一与钟山别，山中得信稀。<BR>　　经年求法后，及夏问安归。<BR>　　野实充甘膳，池花当彩衣。<BR>　　慈亲莫返拜，外礼欲无为。<BR>　　　　　　　　　　　　　　　《全唐诗·卷818_51》</P>
<P>　　【送裴邕之上京】<BR>　　辞山偶世清，挟策忽西行。<BR>　　帆过随江疾，衣沾楚雪轻。<BR>　　尚文须献赋，重道莫论兵。<BR>　　东观今多事，应高白马生。<BR>　　　　　　　　　　　　　　　《全唐诗·卷818_52》<BR>　　【送珍上人还天竺，兼寄广通上人、秦山人】<BR>　　江寺名天竺，多居蹑远踪。<BR>　　春帆依柳浦，轻履上莲峰。<BR>　　禅子兼三隐，空书共一封。<BR>　　因君达山信，应向白云逢。<BR>　　　　　　　　　　　　　　　《全唐诗·卷818_53》</P>
<P>　　【送张孝廉赴举】<BR>　　名在诸生右，家经见素风。<BR>　　春田休学稼，秋赋出儒宫。<BR>　　别路残云湿，离情晚桂丛。<BR>　　明年石渠署，应继叔孙通。<BR>　　　　　　　　　　　　　　　《全唐诗·卷818_54》</P>
<P>　　【送刘司法之越】<BR>　　萧萧鸣夜角，驱马背城濠。<BR>　　雨后寒流急，秋来朔吹高。<BR>　　三山期望海，八月欲观涛。<BR>　　几日西陵路，应逢谢法曹。<BR>　　　　　　　　　　　　　　　《全唐诗·卷818_55》</P>
<P>　　【送简栖上人之建州觐使君舅】<BR>　　乱峰江上色，羡尔及秋行。<BR>　　释氏推真子，郗家许贵甥。<BR>　　氎花新雨净，帆叶好风轻。<BR>　　千里依元舅，回潮亦有情。<BR>　　　　　　　　　　　　　　　《全唐诗·卷818_56》</P>
<P>　　【登开元寺楼送崔少府还平望驿】<BR>　　登望思虑积，长亭树连连。<BR>　　悠扬下楼日，杳映傍帆烟。<BR>　　入夜四郊静，南湖月待船。<BR>　　　　　　　　　　　　　　　《全唐诗·卷818_57》</P>
<P>　　【送王居士游越】<BR>　　野性配云泉，诗情属风景。<BR>　　爱作烂熳游，闲寻东路永。<BR>　　何山最好望，须上萧然岭。<BR>　　　　　　　　　　　　　　　《全唐诗·卷818_58》</P>
<P>　　【杂言重送皇甫侍御曾】<BR>　　人独归，日将暮。<BR>　　孤帆带孤屿，远水连远树。<BR>　　难作别时心，还看别时路。<BR>　　　　　　　　　　　　　　　《全唐诗·卷818_59》</P>
<P>　　【送演上人之抚州觐使君叔】<BR>　　临川内史怜诸谢，尔在生缘比惠宗。<BR>　　远别应将秦本去，幽寻定有楚僧逢。<BR>　　停船夜坐亲孤月，把锡秋行入乱峰。<BR>　　便道须过大师寺，白莲池上访高踪。<BR>　　　　　　　　　　　　　　　《全唐诗·卷818_60》</P>
<P>　　【送大宝上人归楚山】<BR>　　厌上乌桥送别频，湖光烂熳望行人。<BR>　　欲将夜舸陪嘉月，肯住空林伴老身。<BR>　　独鹤翩翻飞不定，归云萧散会无因。<BR>　　从何得道怀惆怅，莫是人间屡见春。<BR>　　　　　　　　　　　　　　　《全唐诗·卷818_61》</P>
<P>　　【送侯秀才南游】<BR>　　芳草随君自有情，不关山色与猿声。<BR>　　为看严子滩头石，曾忆题诗不著名。<BR>　　　　　　　　　　　　　　　《全唐诗·卷818_62》</P>
<P>　　【别洞庭维谅上人】<BR>　　白云关我不关他，此物留君情最多。<BR>　　情著春风生橘树，归心不怕洞庭波。<BR>　　　　　　　　　　　　　　　《全唐诗·卷818_63》</P>
<P>　　【康造录事宅送太祝侄之虔吉访兄弟】　<BR>　　阮咸别曲四座愁，赖是春风不是秋。<BR>　　漫漫江行访兄弟，猿声几夜宿芦洲。<BR>　　　　　　　　　　　　　　　《全唐诗·卷818_64》</P>
<P>　　【冬日梅溪送裴方舟宣州】<BR>　　平明匹马上村桥，花发梅溪雪未消。<BR>　　日短天寒愁送客，楚山无限路遥遥。<BR>　　　　　　　　　　　　　　　《全唐诗·卷818_65》</P>
<P>　　【送韦向睦州谒独孤使君汜】<BR>　　才子南看多远情，闲舟荡漾任春行。<BR>　　新安江色长如此，何似新安太守清。<BR>　　　　　　　　　　　　　　　《全唐诗·卷818_66》</P>
<P>　　【送至严山人归山】 (一作送严上人)<BR>　　初到人间柳始阴，山书昨夜报春深。<BR>　　朝朝花落几株树，恼杀禅僧未证心。<BR>　　　　　　　　　　　　　　　《全唐诗·卷818_67》</P>
<P>　　【送僧游扬州】<BR>　　平明择钵向风轻，正及隋堤柳色行。<BR>　　知尔禅心还似我，故宫春物肯伤情。<BR>　　　　　　　　　　　　　　　《全唐诗·卷818_68》</P>
<P>　　【对陆迅饮天目山茶，因寄元居士晟】<BR>　　喜见幽人会，初开野客茶。<BR>　　日成东井叶，露采北山芽。<BR>　　文火香偏胜，寒泉味转嘉。<BR>　　投铛涌作沫，著碗聚生花。<BR>　　稍与禅经近，聊将睡网赊。<BR>　　知君在天目，此意日无涯。<BR>　　　　　　　　　　　　　　　《全唐诗·卷818_69》</P>
<P>　　【渡前溪】<BR>　　不意入前溪，爱溪从错落。<BR>　　清清鉴不足，非是深难度。<BR>　　　　　　　　　　　　　　　《全唐诗·卷818_70》</P>
<P>　　【送灵澈】<BR>　　我欲长生梦，无心解伤别。<BR>　　千里万里心，只似眼前月。<BR>　　　　　　　　　　　　　　　《全唐诗·卷818_71》</P>
<P>　　【寄路温州】<BR>　　欲问采灵药，如何学无生。<BR>　　爱鹤颇似君，且非求仙情。<BR>　　　　　　　　　　　　　　　《全唐诗·卷818_72》</P>
<P>　　【浣纱女】(一作王维诗，题云白石滩)<BR>　　清浅白沙滩，绿蒲尚堪把。<BR>　　家住水东西，浣纱明月下。<BR>　　　　　　　　　　　　　　　《全唐诗·卷818_73》</P>
<P>　　【待山月】<BR>　　夜夜忆故人，长教山月待。<BR>　　今宵故人至，山月知何在。<BR>　　　　　　　　　　　　　　　《全唐诗·卷818_74》</P>
<P>　　【杂兴】<BR>　　人生分已定，富贵岂妄来。<BR>　　不见海底泥，飞上成尘埃。<BR>　　　　　　　　　　　　　　　《全唐诗·卷818_75》</P>
<P>　　【舂陵登望】<BR>　　西底空流水，东垣但聚云。<BR>　　最伤梅岭望，花雪正纷纷。<BR>　　　　　　　　　　　　　　　《全唐诗·卷818_76》</P>
<P><FONT face=Verdan, a>　　【投知己】<BR>　　若为令忆洞庭春，上有闲云可隐身。<BR>　　无限白云山要买，不知山价出何人。<BR>　　　　　　　　　　　　　　　《全唐诗·卷818_77》</P>
<P>　　【兵后馀不亭重送卢孟明游江西】<BR>　　携手曾此分，怳如隔胡越。<BR>　　伦侯古封邑，荣盛风雨歇。<BR>　　饥鼯号空亭，野草生故辙。<BR>　　如何此路岐，更作千年别。<BR>　　冯轼望远道，春山无断绝。<BR>　　朝行入郢树，夜泊依楚月。<BR>　　佳士持操高，扬才日昭晰。<BR>　　离言何所赠，盈满有亏缺。<BR>　　时节伤蟪蛄，芳菲忌鶗鴂。<BR>　　予思鹿门隐，心迹贵冥灭。<BR>　　颓颜反芝朮，昔貌成冰雪。<BR>　　岁晏期尔来，销声坐岩穴。<BR>　　　　　　　　　　　　　　　　《全唐诗·卷819_1》</P>
<P>　　【别山诗】<BR>　　山翁亦好禅，借我风溪树。<BR>　　采药多近峰，汲泉有春渡。<BR>　　幽僧时相偶，仙子或与晤。<BR>　　自许战胜心，弥高独游步。<BR>　　如何区中事，夺我林栖趣。<BR>　　辞山下复上，恋石行仍顾。<BR>　　宿昔情或乖，庶几迹无误。<BR>　　松声莫相诮，此心冥去住。<BR>　　　　　　　　　　　　　　　《全唐诗·卷819_2》</P>
<P>　　【同袁高使君送李判官使回】<BR>　　庾公欢此别，路远意犹赊。<BR>　　为出塘边柳，荣归府中花。<BR>　　驰阳照古堞，遥思凝寒笳。<BR>　　延步下前渚，溯觞流浅沙。<BR>　　湖光引行色，轻舸傍残霞。<BR>　　　　　　　　　　　　　　　《全唐诗·卷819_3》</P>
<P>　　【陪颜使君饯宣谕萧常侍】<BR>　　江涛凋瘵后，远使发天都。<BR>　　昏垫宸心及，哀矜诏命敷。<BR>　　恤民驱急传，访旧枉征舻。<BR>　　外镇藩条最，中朝顾问殊。<BR>　　文皆正风俗，名共溢寰区。<BR>　　已事方怀阙，归期早戒涂。<BR>　　繁笳咽水阁，高盖拥云衢。<BR>　　暮色生千嶂，秋声入五湖。<BR>　　离歌犹宛转，归驭已踟躇。<BR>　　今夕庾公意，西楼月亦孤。<BR>　　　　　　　　　　　　　　　《全唐诗·卷819_4》</P>
<P>　　【奉陪颜使君修《韵海》毕，东溪泛舟饯诸文士】<BR>　　诸侯崇鲁学，羔雁日成群。<BR>　　外史刊新韵，中郎定古文。<BR>　　菁华兼百氏，缣素备三坟。<BR>　　国语思开物，王言欲致君。<BR>　　研精业已就，欢宴惜应分。<BR>　　独望西山去，将身寄白云。<BR>　　　　　　　　　　　　　　　《全唐诗·卷819_5》</P>
<P>　　【今上初登极岁送皇甫孝廉赴选】(孝廉即故大夫之子)<BR>　　行应会府春，欲劝及芳辰。<BR>　　北极天文正，东风汉律新。<BR>　　少年逢圣代，欢笑别情亲。<BR>　　况是勋庸后，恩荣袭尔身。<BR>　　　　　　　　　　　　　　　《全唐诗·卷819_6》</P>
<P>　　【同杨使君白蘋洲送陆侍御士佳入朝】<BR>　　久爱吴兴客，来依道德藩。<BR>　　旋师闻杕杜，归路忆轘辕。<BR>　　旧佩苍玉在，新歌白芷繁。<BR>　　今朝天地静，北望重飞翻。<BR>　　　　　　　　　　　　　　　《全唐诗·卷819_7》</P>
<P>　　【雪夜送海上人常州觐叔父，上人殷仲文后】<BR>　　继世风流在，传心向一灯。<BR>　　望云裁衲惯，玩雪步花能。<BR>　　交战情忘久，销魂别未曾。<BR>　　明朝阮家集，知有竹林僧。<BR>　　　　　　　　　　　　　　　《全唐诗·卷819_8》</P>
<P>　　【送常清上人还舒州】<BR>　　灊人思尔法，楚信有回船。<BR>　　估客亲宵语，闲鸥偶昼禅。<BR>　　经声含石潋，麈尾拂江烟。<BR>　　常说归山意，诛茅庐霍前。<BR>　　　　　　　　　　　　　　　《全唐诗·卷819_9》</P>
<P>　　【岘山送崔子向之宣州谒裴使君】<BR>　　楚思入诗清，晨登岘山情。<BR>　　秋天水西寺，古木宛陵城。<BR>　　琴匣应将往，书车亦共行。<BR>　　吾知江太守，一顾重君名。<BR>　　　　　　　　　　　　　　　《全唐诗·卷819_10》</P>
<P>　　【送严明府入关谒黎京兆】<BR>　　春日异秋风，何为怨别同。<BR>　　潮回芳渚没，花落昼山空。<BR>　　旅候闻嘶马，残阳望断鸿。<BR>　　应思右内史，相见直城中。<BR>　　　　　　　　　　　　　　　《全唐诗·卷819_11》</P>
<P>　　【送丘秀才游越】<BR>　　山情与诗思，烂熳欲何从。<BR>　　夜舸谁相逐，空江月自逢。<BR>　　春期越草秀，晴忆剡云浓。<BR>　　便拟将轻锡，携居入乱峰。<BR>　　　　　　　　　　　　　　　《全唐诗·卷819_12》</P>
<P>　　【送杨校书还济源】<BR>　　妖烽昨日静，故里近嵩丘。<BR>　　楚月摇归梦，江枫见早秋。<BR>　　乡心无远道，北信减离忧。<BR>　　禅子还无事，辞君买沃州。<BR>　　　　　　　　　　　　　　　《全唐诗·卷819_13》</P>
<P>　　【送杨遂初赴选】<BR>　　秋风吹别袂，客思在长安。<BR>　　若得临觞醉，何须减瑟弹。<BR>　　秉心凌竹柏，仗信越波澜。<BR>　　春会文昌府，思君每北看。<BR>　　　　　　　　　　　　　　　《全唐诗·卷819_14》</P>
<P>　　【送赟上人还京】<BR>　　久游春草尽，还寄北船归。<BR>　　沙鸟窥中食，江云入净衣。<BR>　　秦原山色近，楚寺磬声微。<BR>　　见说翻经馆，多闻似者稀。<BR>　　　　　　　　　　　　　　　《全唐诗·卷819_15》</P>
<P>　　【送广通上人游江西】<BR>　　香炉七岭秀，秋色九江清。<BR>　　自古多禅隐，吾常爱此行。<BR>　　寻师经鄂渚，受请到青城。<BR>　　离别人间事，何关道者情。<BR>　　　　　　　　　　　　　　　《全唐诗·卷819_16》</P>
<P>　　【送罗判官还寿州幕】<BR>　　君章才五色，知尔得家风。<BR>　　故里旋归驾，寿春思奉戎。<BR>　　天寒长蛇伏，飙烈文虎雄。<BR>　　定颂张征虏，桓桓戡难功。<BR>　　　　　　　　　　　　　　　《全唐诗·卷819_17》</P>
<P>　　【送李秀才赴婺州招】<BR>　　山开江色上，孤赏去应迟。<BR>　　绿水迎吴榜，秋风入楚词。<BR>　　猿清独宿处，木落远行时。<BR>　　见说东阳守，登楼为尔期。<BR>　　　　　　　　　　　　　　　《全唐诗·卷819_18》</P>
<P>　　【送薛逢之宣州谒废使】 (一作谒裴使君)<BR>　　六月鹏尽化，鸿飞独冥冥。<BR>　　秋烽家不定，险路客频经。<BR>　　牛渚何时到，渔船几处停。<BR>　　遥知咏史夜，谢守月中听。<BR>　　　　　　　　　　　　　　　《全唐诗·卷819_19》</P>
<P>　　【送德守二叔侄上人还国清寺觐师】<BR>　　道贤齐二阮，俱向竹林归。<BR>　　古偈穿花线，春装卷叶衣。<BR>　　僧墟回水寺，佛陇启山扉。<BR>　　爱别吾何有，人心强有违。<BR>　　　　　　　　　　　　　　　《全唐诗·卷819_20》</P>
<P>　　【同明府章送沈秀才还石门山读书】<BR>　　身为郢令客，心许楚山云。<BR>　　文墨应经世，林泉漫诱君。<BR>　　欲随樵子去，惜与道流分。<BR>　　肯谢申公辈，治诗事汉文。<BR>　　　　　　　　　　　　　　　《全唐诗·卷819_21》</P>
<P>　　【送吉判官还京赴崔尹幕】<BR>　　江南梅雨天，别思极春前。<BR>　　长路飞鸣鹤，离帆聚散烟。<BR>　　清晨趋九陌，秋色望三边。<BR>　　见说王都尹，山阳辟一贤。<BR>　　　　　　　　　　　　　　　《全唐诗·卷819_22》</P>
<P>　　【送裴判官赴商幕】<BR>　　商洛近京师，才难赴幕时。<BR>　　离歌纷白纻，候骑拥青丝。<BR>　　会喜疲人息，应逢猾虏衰。<BR>　　看君策高足，自此烟霄期。<BR>　　　　　　　　　　　　　　　《全唐诗·卷819_23》</P>
<P>　　【送李喻之处士洪州谒曹王】<BR>　　独思贤王府，遂作豫章行。<BR>　　雄镇庐霍秀，高秋江汉清。<BR>　　见闻惊苦节，艰故伤远情。<BR>　　西邸延嘉士，遗才得正平。<BR>　　　　　　　　　　　　　　　《全唐诗·卷819_24》</P>
<P>　　【送唐赞善游越】<BR>　　田园临汉水，离乱寄随关。<BR>　　今日烟尘尽，东西又未还。<BR>　　长亭百越外，孤棹五湖间。<BR>　　何处游芳草，云门千万山。<BR>　　　　　　　　　　　　　　　《全唐诗·卷819_25》<BR>　<BR>　　【送韦秀才】<BR>　　晨装行堕叶，万里望桑干。<BR>　　旧说泾关险，犹闻易水寒。<BR>　　黄云战后积，白草暮来看。<BR>　　近得君苗信，时教旅思宽。<BR>　　　　　　　　　　　　　　　《全唐诗·卷819_26》</P>
<P>　　【送陈秀才赴举】<BR>　　诸侯惧削地，选士皆不羁。<BR>　　休隐脱荷芰，将鸣矜羽仪。<BR>　　甲科争玉片，诗句拟花枝。<BR>　　君实三楚秀，承家有清规。<BR>　　　　　　　　　　　　　　　《全唐诗·卷819_27》</P>
<P>　　【乌程李明府水堂同卢使君幼平送奘上人游五台】<BR>　　身将刘令隐，经共谢公翻。<BR>　　有此宗师在，应知我法存。<BR>　　问心常寂乐，为别岂伤魂。<BR>　　独访华泉去，秋风入雁门。<BR>　　　　　　　　　　　　　　　《全唐诗·卷819_28》</P>
<P>　　【送李季良北归】<BR>　　风吹残柳丝，孤客欲归时。<BR>　　掩抑楚弦绝，离披湘叶衰。<BR>　　前军犹转战，故国杳难期。<BR>　　北望雁门雪，空吟平子诗。<BR>　　　　　　　　　　　　　　　《全唐诗·卷819_29》</P>
<P>　　【送淳于秀才兰陵觐省】<BR>　　欢言欲忘别，风信忽相惊。<BR>　　柳浦归人思，兰陵春草生。<BR>　　撷芳心未及，视枕恋常盈。<BR>　　此去非长路，还如千里情。<BR>　　　　　　　　　　　　　　　《全唐诗·卷819_30》</P>
<P>　　【送至洪沙弥赴上元受戒】 (上元江中蔡州有梁戒坛)<BR>　　不肯资章甫，胜衣被木兰。<BR>　　今随秣陵信，欲及蔡州坛。<BR>　　野寺钟声远，春山戒足寒。<BR>　　归来次第学，应见后心难。<BR>　　　　　　　　　　　　　　　《全唐诗·卷819_31》</P>
<P>　　【九日同卢使君幼平吴兴郊外送李司仓赴选】<BR>　　重阳千骑出，送客为踟蹰。<BR>　　旷野多摇落，寒山满路隅。<BR>　　晴空悬蒨旆，秋色起菱湖。<BR>　　几日登司会，扬才盛五都。<BR>　　　　　　　　　　　　　　　《全唐诗·卷819_32》</P>
<P>　　【送卢孟明还上都】<BR>　　江皋北风至，归客独伤魂。<BR>　　楚水逢乡雁，平陵忆故园。<BR>　　征骖嘶别馆，落日隐寒原。<BR>　　应及秦川望，春华满国门。<BR>　　　　　　　　　　　　　　　《全唐诗·卷819_33》</P>
<P>　　【送李少宾赴举】<BR>　　岂谓江南别，心如塞上行。<BR>　　苦云摇阵色，乱木搅秋声。<BR>　　周谷雨未散，汉河流尚横。<BR>　　春司迟尔策，方用静妖兵。<BR>　　　　　　　　　　　　　　　《全唐诗·卷819_34》</P>
<P>　　【留别阎士和】<BR>　　不惯人间别，多应忘别时。<BR>　　逢山又逢水，只畏却来迟。<BR>　　　　　　　　　　　　　　　《全唐诗·卷819_35》</P>
<P>　　【送李道士】<BR>　　常随山上下，忽限江南北。<BR>　　共是忘情人，何由肯相忆。<BR>　　　　　　　　　　　　　　　《全唐诗·卷819_36》</P>
<P>　　【送裴参军还下邳旧居】<BR>　　北望烟铺骠骑营，虏烽无火楚天晴。<BR>　　此时千里西归客，泗上春风得及耕。<BR>　　　　　　　　　　　　　　　《全唐诗·卷819_37》</P>
<P>　　【送文会上人还富阳】<BR>　　悠悠渺渺属寒波，故寺思归意若何。<BR>　　长忆孤洲二三月，春山偏爱富春多。<BR>　　　　　　　　　　　　　　　《全唐诗·卷819_38》</P>
<P>　　【送维谅上人归洞庭】<BR>　　从来湖上胜人间，远爱浮云独自还。<BR>　　孤月空天见心地，寥寥一水镜中山。<BR>　　　　　　　　　　　　　　　《全唐诗·卷819_39》</P>
<P>　　【九月八日送萧少府归洪州】<BR>　　明日重阳今日归，布帆丝雨望霏霏。<BR>　　行过鹤渚知堪住，家在龙沙意有违。<BR>　　　　　　　　　　　　　　　《全唐诗·卷819_40》</P>
<P>　　【同颜鲁公泛舟送皇甫侍御曾】<BR>　　维舟若许暂从容，送过重江不厌重。<BR>　　霜简别来今始见，雪山归去又难逢。<BR>　　　　　　　　　　　　　　　《全唐诗·卷819_41》</P>
<P>　　【送孙侍御游越】<BR>　　不知持斧客，吟会是何情。<BR>　　丹陛恩犹在，沧洲赏暂行。<BR>　　江桡随月泛，山策逐云行。<BR>　　佳句传零雨，诗流许盛名。<BR>　　　　　　　　　　　　　　　《全唐诗·卷819_42》</P>
<P>　　【送颜处士还长沙觐省】<BR>　　西候风信起，三湘孤客心。<BR>　　天寒汉水广，乡远楚云深。<BR>　　服彩将侍膳，撷芳思满襟。<BR>　　归人忘艰阻，别恨独何任。<BR>　　　　　　　　　　　　　　　《全唐诗·卷819_43》</P>
<P>　　【送还本上人游江西】<BR>　　欲广分何教，心将江汉期。<BR>　　云招望寺处，月待溯杯时。<BR>　　真侣谁伤别，降猿汝自悲。<BR>　　多应过庐阜，幽赏却来迟。<BR>　　　　　　　　　　　　　　　《全唐诗·卷819_44》</P>
<P>　　【送路少府使京兼觐侍御兄】<BR>　　国赋推能吏，今朝发贡湖。<BR>　　伫瞻双阙凤，思见柏台乌。<BR>　　树向秦关远，江分楚驿孤。<BR>　　荣君有兄弟，相继骋长途。<BR>　　　　　　　　　　　　　　　《全唐诗·卷819_45》</P>
<P>　　【于武原从送卢士举】<BR>　　落日独归客，空山匹马嘶。<BR>　　萧条古关外，岐路更东西。<BR>　　大泽云寂寂，长亭雨凄凄。<BR>　　君还到湘水，寒夜满猿啼。<BR>　　　　　　　　　　　　　　　《全唐诗·卷819_46》</P>
<P>　　【送乌程李明府得陟状赴京】<BR>　　驿吏满江城，深仁见此情。<BR>　　士林推玉振，公府荐冰清。<BR>　　为政移风久，承恩就日行。<BR>　　仲容纶綍贵，南巷有光荣。<BR>　　　　　　　　　　　　　　　《全唐诗·卷819_47》</P>
<P>　　【送裴秀才往会稽山读书】<BR>　　一身赍万卷，编室寄烟萝。<BR>　　砚滴穿池小，书衣种楮多。<BR>　　吟诗山响答，泛瑟竹声和。<BR>　　鹤板求儒术，深居意若何。<BR>　　　　　　　　　　　　　　　《全唐诗·卷819_48》</P>
<P>　　【送崔詹事论之上都】(崔尝典吴兴)<BR>　　金虎城池在，铜龙剑珮新。<BR>　　重看前浦柳，犹忆旧洲蘋。<BR>　　远思秦云暮，归心腊月春。<BR>　　青园昔游处，惆怅别离人。<BR>　　　　　　　　　　　　　　　《全唐诗·卷819_49》</P>
<P>　　【京口送卢孟明还扬州】<BR>　　萧萧北风起，孤棹下江濆。<BR>　　暮客去来尽，春流南北分。<BR>　　萋萋御亭草，渺渺芜城云。<BR>　　相送目千里，空山独望君。<BR>　　　　　　　　　　　　　　　《全唐诗·卷819_50》</P>
<P>　　【送沙弥大智游五台】<BR>　　童年随法侣，家世本儒流。<BR>　　章句三生学，清凉万里游。<BR>　　云归龙沼暗，木落雁门秋。<BR>　　长老应相问，传予向祖州。<BR>　　　　　　　　　　　　　　　《全唐诗·卷819_51》</P>
<P>　　【送禀上人游越】<BR>　　云泉谁不赏，独见尔情高。<BR>　　投石轻龙窟，临流笑鹭涛。<BR>　　折荷为片席，洒水净方袍。<BR>　　剡路逢禅侣，多应问我曹。<BR>　　　　　　　　　　　　　　　《全唐诗·卷819_52》</P>
<P>　　【送潘秀才之舒州】<BR>　　楚水清风生，扬舲泛月行。<BR>　　荻洲寒露彩，雷岸曙潮声。<BR>　　东道思才子，西人望客卿。<BR>　　从来金谷集，相继有诗名。<BR>　　　　　　　　　　　　　　　《全唐诗·卷819_53》</P>
<P>　　【送王山人游庐山】<BR>　　千里访灵奇，山资亦相随。<BR>　　叶舟过鹤市，花漏宿龙池。<BR>　　峰顶应闲散，人间足别离。<BR>　　白云将世事，吾见尔心知。<BR>　　　　　　　　　　　　　　　《全唐诗·卷819_54》</P>
<P>　　【送道契上人之越觐大夫叔】<BR>　　楚僧推后辈，唐本学新经。<BR>　　外国传香氎，何人施竹瓶。<BR>　　秋风别李寺，春日向柯亭。<BR>　　大阮今为郡，看君眼最青。<BR>　　　　　　　　　　　　　　　《全唐诗·卷819_55》</P>
<P>　　【送沙弥长文游京】<BR>　　白版年犹小，黄花褐已通。<BR>　　若为诗思逸，早欲似休公。<BR>　　迈俗多真气，传家有素风。<BR>　　应须学心地，宗旨在关东。<BR>　　　　　　　　　　　　　　　《全唐诗·卷819_56》</P>
<P>　　【秋日送择高上人往江西谒曹王】<BR>　　超然独游趣，无限别山情。<BR>　　予病不同赏，云闲应共行。<BR>　　斋容秋水照，香氎早风轻。<BR>　　曾被陈王识，遥知江上迎。<BR>　　　　　　　　　　　　　　　《全唐诗·卷819_57》</P>
<P>　　【送如献上人游长安】<BR>　　关中四子教犹存，见说新经待尔翻。<BR>　　为法应过七祖寺，忘名不到五侯门。<BR>　　闲寻鄠杜看修竹，独上风凉望古原。<BR>　　高逸诗情无别怨，春游从遣落花繁。<BR>　　　　　　　　　　　　　　　《全唐诗·卷819_58》</P>
<P>　　【日曜上人还润州】<BR>　　送君何处最堪思，孤月停空欲别时。<BR>　　露茗犹芳邀重会，寒花落尽不成期。<BR>　　鹤令先去看山近，云碍初飞到寺迟。<BR>　　莫倚禅功放心定，萧家陵树误人悲。<BR>　　　　　　　　　　　　　　　《全唐诗·卷819_59》</P>
<P>　　【寺院听胡笳送李殷】<BR>　　一奏胡笳客未停，野僧还欲废禅听。<BR>　　难将此意临江别，无限春风葭菼青。<BR>　　　　　　　　　　　　　　　《全唐诗·卷819_60》</P>
<P>　　【送僧绎】<BR>　　斜日摇扬在柳丝，孤亭寂寂水逶迤。<BR>　　谁堪别后行人尽，唯有春风起路岐。<BR>　　　　　　　　　　　　　　　《全唐诗·卷819_61》</P>
<P>　　【答裴评事澄荻花间送梁肃拾遗】<BR>　　波上荻花非雪花，风吹撩乱满袈裟。<BR>　　如今岁晏无芳草，独对离樽作物华。<BR>　　　　　　　　　　　　　　　《全唐诗·卷819_62》</P>
<P>　　【送胜云小师】<BR>　　昨日雪山记尔名，吾今坐石已三生。<BR>　　少年道性易流动，莫遣秋风入别情。<BR>　　　　　　　　　　　　　　　《全唐诗·卷819_63》</P>
<P>　　【诮士和别】<BR>　　今日同，明日隔，何事悠悠久为客。<BR>　　君怜溪上去来云，我羡磷磷水中石。<BR>　　　　　　　　　　　　　　　《全唐诗·卷819_64》</P>
<P>　　【送吴冯游京】<BR>　　北期何意促，蕙草夜来繁。<BR>　　清月思淮水，春风望国门。<BR>　　此时休旋逸，万里忽飞翻。<BR>　　若忆山阴会，孤琴为我援。<BR>　　　　　　　　　　　　　　　《全唐诗·卷819_65》</P>
<P>　　【送僧游宣州】<BR>　　楚山千里一僧行，念尔初缘道未成。<BR>　　莫向舒姑泉口泊，此中呜咽为伤情。<BR>　　　　　　　　　　　　　　　《全唐诗·卷819_66》</P>
<P>　　【宿支硎寺上房】<BR>　　上方精舍远，共宿白云端。<BR>　　寂寞千峰夜，萧条万木寒。<BR>　　山光霜下见，松色月中看。<BR>　　却与西林别，归心即欲阑。<BR>　　　　　　　　　　　　　　　《全唐诗·卷819_67》</P>
<P>　　【答胡处士】<BR>　　西山禅隐比来闻，长道唯应我与君。<BR>　　书上无名心忘却，人间聚散似浮云。<BR>　　　　　　　　　　　　　　　《全唐诗·卷819_68》</P>
<P>　　【答张乌程】<BR>　　莫道谪官无主人，秣陵才令日相亲。<BR>　　前溪更有忘忧处，荷叶田田间白蘋。<BR>　　　　　　　　　　　　　　　《全唐诗·卷819_69》</P>
<P>　　【酬张明府】<BR>　　爱君诗思动禅心，使我休吟待鹤吟。<BR>　　更说郡中黄霸在，朝朝无事许招寻。<BR>　　　　　　　　　　　　　　　《全唐诗·卷819_70》</P>
<P>　　【劳山居寄呈吴处士】<BR>　　官居鼎鼐古今无，名世才臣独一余。<BR>　　贤阁御题龙墨灿，诏归补衮在须臾。<BR>　　　　　　　　　　　　　　　《全唐诗·卷819_71》</P>
<P>　　【从军行五首】<BR>　　候骑出纷纷，元戎霍冠军。<BR>　　汉鞞秋聒地，羌火昼烧云。<BR>　　万里戈城合，三边羽檄分。<BR>　　乌孙驱未尽，肯顾辽阳勋。<BR>　　韩旆拂丹霄，汉军新破辽。<BR>　　红尘驱卤簿，白羽拥嫖姚。<BR>　　战苦军犹乐，功高将不骄。<BR>　　至今丁零塞，朔吹空萧萧。<BR>　　百万逐呼韩，频年不解鞍。<BR>　　兵屯绝漠暗，马饮浊河干。<BR>　　破虏功未录，劳师力已殚。<BR>　　须防肘腋下，飞祸出无端。<BR>　　飞将下天来，奇谋阃外裁。<BR>　　水心龙剑动，地肺雁山开。<BR>　　望气燕师锐，当锋虏阵摧。<BR>　　从今射雕骑，不敢过云堆。<BR>　　黄纸君王诏，青泥校尉书。<BR>　　誓师张虎落，选将擐犀渠。<BR>　　雾暗津蒲失，天寒塞柳疏。<BR>　　横行十万骑，欲扫虏尘馀。<BR>　　　　　　　　　　　　　　　《全唐诗·卷820_1》</P>
<P>　　【陇头水二首】<BR>　　陇头水欲绝，陇水不堪闻。<BR>　　碎影摇枪垒，寒声咽幔军。<BR>　　素从盐海积，绿带柳城分。<BR>　　日落天边望，逶迤入塞云。<BR>　　秦陇逼氐羌，征人去未央。<BR>　　如何幽咽水，并欲断君肠。<BR>　　西注悲穷漠，东分忆故乡。<BR>　　旅魂声搅乱，无梦到咸阳。<BR>　　　　　　　　　　　　　　　《全唐诗·卷820_2》</P>
<P>　　【塞下曲二首】<BR>　　寒塞无因见落梅，胡人吹入笛声来。<BR>　　劳劳亭上春应度，夜夜城南战未回。<BR>　　都护今年破武威，胡沙万里鸟空飞。<BR>　　旄竿瀚海扫云出，毡骑天山蹋雪归。<BR>　　　　　　　　　　　　　　　《全唐诗·卷820_3》</P>
<P>　　【览史】<BR>　　黄绮皆皓发，秦时隐商山。<BR>　　嘉谋匡帝道，高步游天关。<BR>　　不爱珪组绁，却思林壑还。<BR>　　放歌长松下，日与孤云闲。<BR>　　　　　　　　　　　　　　　《全唐诗·卷820_4》</P>
<P>　　【咏史】<BR>　　独负高世资，冥冥寄浮俗。<BR>　　卞子去不归，何人辩荆玉。<BR>　　鬻舂意不浅，污迹身岂辱。<BR>　　鸾铩乐迍邅，虬蟠甘窘束。<BR>　　五噫谲且正，可以见心曲。<BR>　　　　　　　　　　　　　　　《全唐诗·卷820_5》</P>
<P>　　【咏史】<BR>　　田氏门下客，冯公众中贱。<BR>　　一朝市义还，百代名独擅。<BR>　　始知下客不可轻，能使主人功业成。<BR>　　借问高车与珠履，何如卑贱一书生。<BR>　　　　　　　　　　　　　　　《全唐诗·卷820_6》</P>
<P>　　【读张曲江集】<BR>　　相公乃天盖，人文佐生成。<BR>　　立程正颓靡，绎思何纵横。<BR>　　春杼弄缃绮，阳林敷玉英。<BR>　　飘然飞动姿，邈矣高简情。<BR>　　后辈惊失步，前修敢争衡。<BR>　　始欣耳目远，再使机虑清。<BR>　　体正力已全，理精识何妙。<BR>　　昔年歌阳春，徒推郢中调。<BR>　　今朝听鸾凤，岂独羡门啸。<BR>　　帝命镇雄州，待济寄上流。<BR>　　才兼荆衡秀，气助潇湘秋。<BR>　　逸荡子山匹，经奇文畅俦。<BR>　　沈吟未终卷，变态纷难数。<BR>　　曜耳代明珰，袭衣同芳杜。<BR>　　愔愔闻玉磬，寤寐在灵府。<BR>　　　　　　　　　　　　　　　《全唐诗·卷820_7》</P>
<P>　　【奉酬陆使君见过，各赋院中一物，得江蓠】<BR>　　江蓠生古砌，花每落禅床。<BR>　　嘉客未采掇，空门自馨香。<BR>　　名因诗目见，色对道心忘。<BR>　　不遇陆内史，谁知殊众芳。<BR>　　　　　　　　　　　　　　　《全唐诗·卷820_8》</P>
<P>　　【赋得谢墅送王长史】(其墅即昼七代祖吴兴守旧居)<BR>　　世业西山墅，移家长我身。<BR>　　萧疏遗树老，寂寞废田春。<BR>　　车巷伤前辙，篱沟忆旧邻。<BR>　　何堪再过日，更送北归人。<BR>　　　　　　　　　　　　　　　《全唐诗·卷820_9》</P>
<P>　　【夏日同崔使君论登城楼赋得远山】<BR>　　远山湖上小，青翠望依稀。<BR>　　才向窗中列，还从林表微。<BR>　　色浓春草在，峰起夏云归。<BR>　　不是蓬莱岛，如何人去稀。<BR>　　　　　　　　　　　　　　　《全唐诗·卷820_10》</P>
<P>　　【咏数探得七】<BR>　　邹子谭天岁，黄童对日年。<BR>　　求真初作传，炼魄已成仙。<BR>　　鹤驾迎缑岭，星桥下蜀川。<BR>　　逢君竹林客，相对弄清弦。<BR>　　　　　　　　　　　　　　　《全唐诗·卷820_11》</P>
<P>　　【奉同颜使君真卿送李侍御萼，赋得荻塘路】<BR>　　落日车遥遥，客心在归路。<BR>　　细草暗回塘，春泉萦古渡。<BR>　　遗踪叹芜没，远道悲去住。<BR>　　寂寞荻花空，行人别无数。<BR>　　　　　　　　　　　　　　　《全唐诗·卷820_12》</P>
<P>　　【赋颜氏古今一事，得《晋仙传》，送颜逸】<BR>　　曾看颜氏传，多记晋时仙。<BR>　　却忆桐君老，俱还桂父年。<BR>　　青春留鬓发，白日向云烟。<BR>　　远别赍遗简，囊中有几篇。<BR>　　　　　　　　　　　　　　　《全唐诗·卷820_13》</P>
<P>　　【赋得石梁泉送崔逵】<BR>　　架石通霞壁，悬崖散碧沙。<BR>　　天晴虹影渡，风细练文斜。<BR>　　举陟幽期阻，沿洄客意赊。<BR>　　河梁非此路，别恨亦无涯。<BR>　　　　　　　　　　　　　　　《全唐诗·卷820_14》</P>
<P>　　【赋得夜雨滴空阶，送陆羽归龙山】(同字)<BR>　　闲阶夜雨滴，偏入别情中。<BR>　　断续清猿应，淋漓候馆空。<BR>　　气令烦虑散，时与早秋同。<BR>　　归客龙山道，东来杂好风。<BR>　　　　　　　　　　　　　　　《全唐诗·卷820_15》</P>
<P>　　【赋得灯心送李侍御萼】(光字)<BR>　　灯心生众草，因有始知芳。<BR>　　彩妓窗偏丽，金桃动更香。<BR>　　花惊春未尽，焰喜夜初长。<BR>　　别后空离室，何人借末光。<BR>　　　　　　　　　　　　　　　《全唐诗·卷820_16》</P>
<P>　　【赋得竹如意送详师赴讲】(青字)<BR>　　缥竹湘南美，吾师尚毁形。<BR>　　仍留负霜节，不变在林青。<BR>　　每入杨枝手，因谈贝叶经。<BR>　　谁期沃州讲，持此别东亭。<BR>　　　　　　　　　　　　　　　《全唐诗·卷820_17》</P>
<P>　　【听素法师讲《法华经》】<BR>　　法子出西秦，名齐漆道人。<BR>　　才敷药草义，便见雪山春。<BR>　　护讲龙来远，闻经鹤下频。<BR>　　应机如一雨，谁不涤心尘。<BR>　　　　　　　　　　　　　　　《全唐诗·卷820_18》</P>
<P>　　【咏敡上人座右画松】<BR>　　写得长松意，千寻数尺中。<BR>　　翠阴疑背日，寒色欲生风。<BR>　　真树孤标在，高人立操同。<BR>　　一枝遥可折，吾欲问生公。<BR>　　　　　　　　　　　　　　　《全唐诗·卷820_19》</P>
<P>　　【夏日登观农楼和崔使君】<BR>　　片雨拂檐楹，烦襟四坐清。<BR>　　霏微过麦陇，萧散傍莎城。<BR>　　静爱和花落，幽闻入竹声。<BR>　　朝观趣无限，高咏寄深情。<BR>　　　　　　　　　　　　　　《全唐诗·卷820_20》</P>
<P>　　【妙喜寺逵公院赋得夜磬送吕评事】<BR>　　一磬寒山至，凝心转清越。<BR>　　细和虚籁尽，疏绕悬泉发。<BR>　　在夜吟更长，停空韵难绝。<BR>　　幽僧悟深定，归客忘远别。<BR>　　寂历无性中，真声何起灭。<BR>　　　　　　　　　　　　　　　《全唐诗·卷820_21》</P>
<P>　　【咏小瀑布】<BR>　　瀑布小更奇，潺湲二三尺。<BR>　　细脉穿乱沙，丛声咽危石。<BR>　　初因智者赏，果会幽人迹。<BR>　　不向定中闻，那知我心寂。<BR>　　　　　　　　　　　　　　　《全唐诗·卷820_22》</P>
<P>　　【仙女台】 (得仙字)<BR>　　寂寂旧桑田，谁家女得仙。<BR>　　应无鸡犬在，空有子孙传。<BR>　　古木花犹发，荒台路未迁。<BR>　　暮来云一片，疑是欲归年。<BR>　　　　　　　　　　　　　　　《全唐诗·卷820_23》</P>
<P>　　【灵澈上人何山寺七贤石诗】<BR>　　七石配七贤，隐僧山上移。<BR>　　石性殊磊落，君子又高奇。<BR>　　跂禅服宜坏，坐客冠可隳。<BR>　　夜倚月树影，昼倾风竹枝。<BR>　　集质患追琢，表顽用磷缁。<BR>　　佚火玉亦害，块然长在兹。<BR>　　　　　　　　　　　　　　《全唐诗·卷820_24》</P>
<P>　　【潘丞孩子】<BR>　　爱子性情奇，初生玉树枝。<BR>　　人曾天上见，名向月中知。<BR>　　我识婴儿意，何须待佩觿。<BR>　　　　　　　　　　　　　　《全唐诗·卷820_25》</P>
<P>　　【南池杂咏五首·水月】<BR>　　夜夜池上观，禅身坐月边。<BR>　　虚无色可取，皎洁意难传。<BR>　　若向空心了，长如影正圆。<BR>　　　　　　　　　　　　　　《全唐诗·卷820_26》</P>
<P>　　【南池杂咏五首·溪云】<BR>　　舒卷意何穷，萦流复带空。<BR>　　有形不累物，无迹去随风。<BR>　　莫怪长相逐，飘然与我同。<BR>　　　　　　　　　　　　　　《全唐诗·卷820_27》</P>
<P>　　【南池杂咏五首·虚舟】<BR>　　虚舟动又静，忽似去逢时。<BR>　　触物知无迕，为梁幸见遗。<BR>　　因风到此岸，非有济川期。<BR>　　　　　　　　　　　　　　《全唐诗·卷820_28》</P>
<P>　　【南池杂咏五首·寒山】<BR>　　侵空撩乱色，独爱我中峰。<BR>　　无事负轻策，闲行蹑幽踪。<BR>　　众山摇落尽，寒翠更重重。<BR>　　　　　　　　　　　　　　《全唐诗·卷820_29》</P>
<P>　　【南池杂咏五首·寒竹】<BR>　　袅袅孤生竹，独立山中雪。<BR>　　苍翠摇动风，婵娟带寒月。<BR>　　狂花不相似，还共凌冬发。<BR>　　　　　　　　　　　　　　《全唐诗·卷820_30》</P>
<P>　　【望远村】<BR>　　林杪不可分，水步遥难辨。<BR>　　一片山翠边，依稀见村远。<BR>　　　　　　　　　　　　　　《全唐诗·卷820_31》</P>
<P>　　【惜暮景】<BR>　　疏阴花不动，片景松梢度。<BR>　　夏日旧来长，佳游何易暮。<BR>　　　　　　　　　　　　　　《全唐诗·卷820_32》</P>
<P>　　【效古】(天宝十四年)<BR>　　日出天地正，煌煌辟晨曦。<BR>　　六龙驱群动，古今无尽时。<BR>　　夸父亦何愚，竞走先自疲。<BR>　　饮干咸池水，折尽扶桑枝。<BR>　　渴死化爝火，嗟嗟徒尔为。<BR>　　空留邓林在，折尽令人嗤。<BR>　　　　　　　　　　　　　　《全唐诗·卷820_33》</P>
<P>　　【古别离】(代人答阎士和)<BR>　　太湖三山口，吴王在时道。<BR>　　寂寞千载心，无人见春草。<BR>　　谁识缄怨者，持此伤怀抱。<BR>　　孤舟畏狂风，一点宿烟岛。<BR>　　望所思兮若何，月荡漾兮空波。<BR>　　云离离兮北断，鸿眇眇兮南多。<BR>　　身去兮天畔，心折兮湖岸。<BR>　　春风胡为兮塞路，使我归梦兮撩乱。<BR>　　　　　　　　　　　　　　《全唐诗·卷820_34》</P>
<P>　　【拟长安春词】<BR>　　春信在河源，春风荡妾魂。<BR>　　春歌杂鶗鴂，春梦绕轘辕。<BR>　　春絮愁偏满，春丝闷更繁。<BR>　　春期不可定，春曲懒新翻。<BR>　　　　　　　　　　　　　　《全唐诗·卷820_35》</P>
<P>　　【效古】<BR>　　思君转战度交河，强弄胡琴不成曲。<BR>　　日落应愁陇底难，春来定梦江南数。<BR>　　万丈游丝是妾心，惹蝶萦花乱相续。<BR>　　　　　　　　　　　　　　《全唐诗·卷820_36》</P>
<P>　　【昭君怨】<BR>　　自倚婵娟望主恩，谁知美恶忽相翻。<BR>　　黄金不买汉宫貌，青冢空埋胡地魂。<BR>　　　　　　　　　　　　　　《全唐诗·卷820_37》</P>
<P>　　【铜雀妓】<BR>　　强开尊酒向陵看，忆得君王旧日欢。<BR>　　不觉馀歌悲自断，非关艳曲转声难。<BR>　　　　　　　　　　　　　　《全唐诗·卷820_38》</P>
<P>　　【长门怨】<BR>　　春风日日闭长门，摇荡春心似梦魂。<BR>　　谁遣花开只笑妾，不如桃李正无言。<BR>　　　　　　　　　　　　　　《全唐诗·卷820_39》</P>
<P>　　【哭吴县房耸明府】<BR>　　仁人迈厚德，可谓名实全。<BR>　　抚迹若疏旷，会心极精研。<BR>　　履危节讵屈，著论识不偏。<BR>　　恨以荣级浅，嘉猷未及宣。<BR>　　伊人期远大，志业难比肩。<BR>　　昭世既合并，吾君藉陶甄。<BR>　　奈何明明理，与善徒空诠。<BR>　　征教或稽圣，穷源反问天。<BR>　　一官自吴邑，六翮委江壖。<BR>　　始是牵丝日，翻成撤瑟年。<BR>　　金膏果不就，玉珮长此捐。<BR>　　倚伏信冥昧，夭修惊后先。<BR>　　安知忘情子，爱网素已褰。<BR>　　为有深仁感，遂令真性迁。<BR>　　心悲空林下，泪洒秋景前。<BR>　　夫子寡兄弟，抚孤伤藐然。<BR>　　倾云为惨结，吊鹤共联翩。<BR>　　割念命归驾，诀词向空筵。<BR>　　树桃阴始合，爱客位常悬。<BR>　　幡然远行时，崇望归朝旋。<BR>　　悟兹欢宴隔，哀被岁月延。<BR>　　书带变芳草，履痕移绿钱。<BR>　　冥期傥可逢，生尽会无缘。<BR>　　幸愿示因业，代君运精专。<BR>　　相思转寂寞，独往西林泉。<BR>　　欲见故人心，时阅所赠篇。<BR>　　素高陶靖节，今重楚先贤。<BR>　　芳躅将遗爱，可为终古传。<BR>　　　　　　　　　　　　　　《全唐诗·卷820_40》</P>
<P>　　【哭觉上人】(时绊剡中)<BR>　　忆君南适越，不作买山期。<BR>　　昨得耶溪信，翻为逝水悲。<BR>　　神交如可见，生尽杳难思。<BR>　　白日东林下，空怀步影时。<BR>　　　　　　　　　　　　　　《全唐诗·卷820_41》</P>
<P>　　【题馀不溪废寺】<BR>　　武原离乱后，真界积尘埃。<BR>　　残月生秋水，悲风起故台。<BR>　　居人今已尽，栖鸽暝还来。<BR>　　不到无生理，应堪赋七哀。<BR>　　　　　　　　　　　　　　《全唐诗·卷820_42》</P>
<P>　　【同李洗马入馀不溪经辛将军故城】<BR>　　惨惨寒城望，将军下世时。<BR>　　高墉暮草遍，大树野风悲。<BR>　　壁垒今惟在，勋庸近可思。<BR>　　苍然古溪上，川逝共凄其。<BR>　　　　　　　　　　　　　　《全唐诗·卷820_43》</P>
<P>　　【忆天台】<BR>　　箬溪朝雨散，云色似天台。<BR>　　应是东风便，吹从海上来。<BR>　　灵山游汗漫，仙石过莓苔。<BR>　　误到人间世，经年不早回。<BR>　　　　　　　　　　　　　　《全唐诗·卷820_44》</P>
<P>　　【万回寺】<BR>　　万里称逆化，愚蠢性亦全。<BR>　　紫绂拖身上，妖姬安膝前。<BR>　　见他拘坐寂，故我是眠禅。<BR>　　吾知至人心，杳若青冥天。<BR>　　　　　　　　　　　　　　《全唐诗·卷820_45》</P>
<P>　　【禅诗】<BR>　　万法出无门，纷纷使智昏。<BR>　　徒称谁氏子，独立天地元。<BR>　　实际且何有，物先安可存。<BR>　　须知不动念，照出万重源。<BR>　　　　　　　　　　　　　　《全唐诗·卷820_46》</P>
<P>　　【哀教】<BR>　　本师不得已，强为我著书。<BR>　　知尽百虑遣，名存万象拘。<BR>　　如何工言子，终日论虚无。<BR>　　伊人独冥冥，时人以为愚。<BR>　　　　　　　　　　　　　　《全唐诗·卷820_47》</P>
<P>　　【闻钟】<BR>　　古寺寒山上，远钟扬好风。<BR>　　声馀月树动，响尽霜天空。<BR>　　永夜一禅子，泠然心境中。<BR>　　　　　　　　　　　　　　《全唐诗·卷820_48》</P>
<P>　　【溪上月】<BR>　　秋水月娟娟，初生色界天。<BR>　　蟾光散浦溆，素影动沦涟。<BR>　　何事无心见，亏盈向夜禅。<BR>　　　　　　　　　　　　　　《全唐诗·卷820_49》</P>
<P>　　【山雪】<BR>　　夕阳在西峰，叠翠萦残雪。<BR>　　狂风卷絮回，惊猿攀玉折。<BR>　　何意山中人，误报山花发。<BR>　　　　　　　　　　　　　　《全唐诗·卷820_50》</P>
<P>　　【江上风】<BR>　　江风西复东，飘暴忽何穷。<BR>　　初生虚无际，稍起荡漾中。<BR>　　应吹夏口樯竿折，定蹙湓城浪花咽。<BR>　　今朝莫怪沙岸明，昨夜声狂卷成雪。<BR>　　　　　　　　　　　　　　《全唐诗·卷820_51》</P>
<P>　　【山雨】<BR>　　一片雨，山半晴。<BR>　　长风吹落西山上，满树萧萧心耳清。<BR>　　云鹤惊乱下，水香凝不然。<BR>　　风回雨定芭蕉湿，一滴时时入昼禅。<BR>　　　　　　　　　　　　　　《全唐诗·卷820_52》</P>
<P>　　【问遥山禅老】<BR>　　天与松子寿，独饮日月精。<BR>　　复令颜子贤，胡为夭其生。<BR>　　吾将寻河源，上天问天何不平？<BR>　　吾将诘仙老，大道无私谁强名？<BR>　　仙老难逢天不近，世人何人解应尽。<BR>　　明朝欲向翅头山，问取禅公此义还。<BR>　　　　　　　　　　　　　　《全唐诗·卷820_53》</P>
<P>　　【禅思】<BR>　　真我性无主，谁为尘识昏。<BR>　　奈何求其本，若拔大木根。<BR>　　妄以一念动，势如千波翻。<BR>　　伤哉子桑扈，虫臂徒虚言。<BR>　　神威兴外论，宗邪生异源。<BR>　　空何妨色在，妙岂废身存。<BR>　　寂灭本非寂，喧哗曾未喧。<BR>　　嗟嗟世上禅，不共智者论。<BR>　　　　　　　　　　　　　　《全唐诗·卷820_54》</P>
<P>　　【支公诗】<BR>　　支公养马复养鹤，率性无机多脱略。<BR>　　天生支公与凡异，凡情不到支公地。<BR>　　得道由来天上仙，为僧却下人间寺，<BR>　　道家诸子论自然，此公唯许逍遥篇。<BR>　　山阴诗友喧四座，佳句纵横不废禅。<BR>　　　　　　　　　　　　　　《全唐诗·卷820_55》</P>
<P>　　【述梦】<BR>　　梦中归见西陵雪，渺渺茫茫行路绝。<BR>　　觉来还在剡东峰，乡心缭绕愁夜钟。<BR>　　寺北禅冈犹记得，梦归长见山重重。<BR>　　　　　　　　　　　　　　《全唐诗·卷820_56》</P>
<P>　　【赤松】(一作赤松涧)<BR>　　缘岸蒙笼出见天，晴沙沥沥水溅溅。<BR>　　何处羽人长洗药，残花无数逐流泉。<BR>　　　　　　　　　　　　　　《全唐诗·卷820_57》</P>
<P>　　【戏题松树】<BR>　　为爱松声听不足，每逢松树遂忘还。<BR>　　翛然此外更何事，笑向闲云似我闲。<BR>　　　　　　　　　　　　　　《全唐诗·卷820_58》</P>
<P>　　【戏题二首】<BR>　　看饮逢歌日屡曛，我身何似系浮云。<BR>　　时人不解野僧意，归去溪头作鸟群。<BR>　　喧喧共在是非间，终日谁知我自闲。<BR>　　偶客狂歌何所为，欲于人事强相关。<BR>　　　　　　　　　　　　　　《全唐诗·卷820_59》</P>
<P>　　【杂寓兴】<BR>　　嗟嗟号呶子，世称谪仙俦。<BR>　　媚俗被鲛绡，欺天荐昫修。<BR>　　奔景谓可致，驰龄言易流。<BR>　　燕昭昧往事，嬴政亡前筹。<BR>　　三山果不见，九仙忽悠悠。<BR>　　君看牛山乐，君见麋浦游。<BR>　　昨日千金子，联绵成古丘。<BR>　　吾将揽明月，照尔生死流。<BR>　　至乐享爰居，惭贻达者尤。<BR>　　冥冥光尘内，机丧成海沤。<BR>　　　　　　　　　　　　　　《全唐诗·卷820_60》</P>
<P>　　【杂兴六首】<BR>　　吾观谈天客，工言丧其精。<BR>　　万物资广庇，此中何有情。<BR>　　若为昧颜跖，修短怨太清。<BR>　　高论让邹子，放词征屈生。<BR>　　请从象外推，至论尤明明。<BR>　　短龄役长世，扰扰悟不早。<BR>　　嫔女身后空，欢娱梦中好。<BR>　　从教西陵树，千载伤怀抱。<BR>　　鹤驾何冥冥，鳌洲去浩浩。<BR>　　柔颜感三花，凋发悲蔓草。<BR>　　月中伐桂人是谁，翻使年年不衰老。<BR>　　谁高齐公子，泣听雍门琴。<BR>　　死且何足伤，殊非达人心。<BR>　　独高庭中鹤，意远贵氛埃。<BR>　　有时青冥游，顾我还下来。<BR>　　白云琅玕色，一片生虚无。<BR>　　此物若无心，若何卷还舒。<BR>　　疏散遂吾性，栖山更无机。<BR>　　寥寥高松下，独有闲云归。<BR>　　精意不可道，冥然还掩扉。<BR>　　　　　　　　　　　　　　《全唐诗·卷820_61》</P>
<P>　　【偶然五首】<BR>　　乐禅心似荡，吾道不相妨。<BR>　　独悟歌还笑，谁言老更狂。<BR>　　偶然寂无喧，吾了心性源。<BR>　　可嫌虫食木，不笑鸟能言。<BR>　　隐心不隐迹，却欲住人寰。<BR>　　欠树移春树，无山看画山。<BR>　　居喧我未错，真意在其间。<BR>　　虏语嫌不学，胡音从不翻。<BR>　　说禅颠倒是，乐杀金王孙。<BR>　　真隐须无矫，忘名要似愚。<BR>　　只将两条事，空却汉潜夫。<BR>　　　　　　　　　　　　　　《全唐诗·卷820_62》</P>
<P>　　【问天】<BR>　　天公何时有，谈者皆不经。<BR>　　谁道贤人死，今为傅说星。<BR>　　　　　　　　　　　　　　《全唐诗·卷820_63》</P>
<P>　　【寓言】<BR>　　吾道本无我，未曾嫌世人。<BR>　　如今到城市，弥觉此心真。<BR>　　　　　　　　　　　　　　《全唐诗·卷820_64》</P>
<P>　　【前溪作】<BR>　　春歌已寂寂，古水自涓涓。<BR>　　徒误时人辈，伤心作逝川。<BR>　　　　　　　　　　　　　　《全唐诗·卷820_65》</P>
<P>　　【戏作】<BR>　　乞我百万金，封我异姓王。<BR>　　不如独悟时，大笑放清狂。<BR>　　　　　　　　　　　　　　《全唐诗·卷820_66》</P>
<P>　　【浮云三章】<BR>　　浮云浮云，集于扶桑。<BR>　　扶桑茫茫，日暮之光。<BR>　　匪日之暮，浮云之污。<BR>　　嗟我怀人，犹心如蠹。<BR>　　浮云浮云，集于咸池。<BR>　　咸池微微，日昃之时。<BR>　　匪日之昃，浮云之惑。<BR>　　嗟我怀人，忧心如织。<BR>　　浮云浮云，集于高舂。<BR>　　高舂濛濛，日夕之容。<BR>　　匪日之夕，浮云之积。<BR>　　嗟我怀人，忧心如惄。<BR>　　　　　　　　　　　　　　《全唐诗·卷820_67》</P>
<P>　　【寓言】<BR>　　人生百年我过半，天生才定不可换。<BR>　　东海钓鳌鳌不食，南山坐石石欲烂。<BR>　　　　　　　　　　　　　　《全唐诗·卷820_68》</P>
<P>　　【若邪春兴】<BR>　　春生若邪水，雨后漫流通。<BR>　　芳草行无尽，清源去不穷。<BR>　　野烟迷极浦，斜日起微风。<BR>　　数处乘流望，依稀似剡中。<BR>　　　　　　　　　　　　　　《全唐诗·卷820_69》</P>
<P>　　【晨登乐游原，望终南积雪】<BR>　　凌晨拥弊裘，径上古原头。<BR>　　雪霁山疑近，天高思若浮。<BR>　　琼峰埋积翠，玉嶂掩飞流。<BR>　　曜彩含朝日，摇光夺寸眸。<BR>　　寒空标瑞色，爽气袭皇州。<BR>　　清眺何人得，终当独再游。<BR>　　　　　　　　　　　　　　《全唐诗·卷820_70》</P>
<P>　　【送商季皋】<BR>　　比来知尔有诗名，莫恨东归学未成。<BR>　　新丰有酒为我饮，消取故园伤别情。<BR>　　　　　　　　　　　　　　《全唐诗·卷820_71》</P>
<P>　　【吊灵均词】<BR>　　昧天道兮有无，听汨渚兮踌躇。<BR>　　期灵均兮若存，问神理兮何如。<BR>　　愿君精兮为月，出孤影兮示予。<BR>　　天独何兮有君，君在万兮不群。<BR>　　既冰心兮皎洁，上问天兮胡不闻。<BR>　　天不闻，神莫睹，<BR>　　若云冥冥兮雷霆怒，萧条杳眇兮馀草莽。<BR>　　古山春兮为谁，今猿哀兮何思。<BR>　　风激烈兮楚竹死，国殇人悲兮雨飔飔。<BR>　　雨飔飔兮望君时，光茫荡漾兮化为水，<BR>　　万古忠贞兮徒尔为。<BR>　　　　　　　　　　　　　　《全唐诗·卷821_1》</P>
<P>　　【步虚词】<BR>　　予因览真诀，遂感西城君。<BR>　　玉笙下青冥，人间未曾闻。<BR>　　日华炼精魄，皎皎无垢氛。<BR>　　谓我有仙骨，且令饵氤氲。<BR>　　俯仰愧灵颜，愿随鸾鹄群。<BR>　　俄然动风驭，缥渺归青云。<BR>　　　　　　　　　　　　　　　《全唐诗·卷821_2》</P>
<P>　　【奉应颜尚书真卿观玄真子置酒张乐舞破阵画洞庭三山歌】<BR>　　道流迹异人共惊，寄向画中观道情。<BR>　　如何万象自心出，而心澹然无所营。<BR>　　手援毫，足蹈节，披缣洒墨称丽绝。<BR>　　石文乱点急管催，云态徐挥慢歌发。<BR>　　乐纵酒酣狂更好，攒峰若雨纵横扫。<BR>　　尺波澶漫意无涯，片岭崚嶒势将倒。<BR>　　盻睐方知造境难，象忘神遇非笔端。<BR>　　昨日幽奇湖上见，今朝舒卷手中看。<BR>　　兴馀轻拂远天色，曾向峰东海边识。<BR>　　秋空暮景飒飒容，翻疑是真画不得。<BR>　　颜公素高山水意，常恨三山不可至。<BR>　　赏君狂画忘远游，不出轩墀坐苍翠。<BR>　　　　　　　　　　　　　　　《全唐诗·卷821_3》</P>
<P>　　【答韦山人隐起龙文药瓢歌】<BR>　　野人药瓢天下绝，全如浑金割如月。<BR>　　彪炳文章智使然，生成在我不在天。<BR>　　若言有物不由物，何意中虚道性全。<BR>　　韦生能诗兼好异，获此灵瓢远相遗。<BR>　　仙侯玉帖人漫传，若士青囊世何秘。<BR>　　一捧一开如见君，药盛五色香氛氲。<BR>　　背上骊龙蟠不睡，张鳞摆颔生风云。<BR>　　世人强知金丹道，默仙不成秽仙老。<BR>　　年少纷如陌上尘，不见吾瓢尽枯槁。<BR>　　聊将系肘步何轻，便有三山孤鹤情。<BR>　　东方小儿乏此物，遂令仙籍独无名。<BR>　　　　　　　　　　　　　　　《全唐诗·卷821_4》</P>
<P>　　【桃花石枕歌赠康从事】<BR>　　卞山幽石产奇璞，荆人至死采不著。<BR>　　何人琢枕持赠君，片片桃花开未落。<BR>　　剑工见兮可为剑，玉工辨兮知非石。<BR>　　至宝由来览者稀，今君独鉴应欲惜。<BR>　　何辞售与章天真，幸得提携近玉人。<BR>　　可中弃置君不顾，天生秀色徒璘玢。<BR>　　四座喧喧争目悦，巧过造化称一绝。<BR>　　莫言昨日因错磨，看取从来无点缺。<BR>　　六月江南暑未阑，一尺花冰试枕看。<BR>　　高窗正午风飒变，室中不减春天寒。<BR>　　主人所重重枕德，文章外饰徒相惑。<BR>　　更有坚贞不易心，与君天下为士则。<BR>　　　　　　　　　　　　　　　《全唐诗·卷821_5》</P>
<P>　　【张伯英草书歌】<BR>　　伯英死后生伯高，朝看手把山中毫。<BR>　　先贤草律我草狂，风云阵发愁钟王。<BR>　　须臾变态皆自我，象形类物无不可。<BR>　　阆风游云千万朵，惊龙蹴踏飞欲堕。<BR>　　更睹邓林花落朝，狂风乱搅何飘飘。<BR>　　有时凝然笔空握，情在寥天独飞鹤。<BR>　　有时取势气更高，忆得春江千里涛。<BR>　　张生奇绝难再遇，草罢临风展轻素。<BR>　　阴惨阳舒如有道，鬼状魑容若可惧。<BR>　　黄公酒垆兴偏入，阮籍不嗔嵇亦顾。<BR>　　长安酒榜醉后书，此日骋君千里步。<BR>　　　　　　　　　　　　　　　《全唐诗·卷821_6》</P>
<P>　　【寒栖子歌】(曾居庐山，欲有事罗浮之行)<BR>　　君在庐山知不群，有疑是鹤又是云。<BR>　　生死尘埃污不得，眼前荣利徒纷纷。<BR>　　今日惠然来访我，酒榼书囊肩背荷。<BR>　　拂除衣上饵烟霞，昨夜胥门宿蔡家。<BR>　　天然不饮亦不食，抛名换姓觅不得。<BR>　　且向人间作酒仙，不肯将身生羽翼。<BR>　　停形为饵天地根，世人皆死我独存。<BR>　　洗虑因吞清明箓，世人皆贪我常足。<BR>　　栖子妙今道已成，手把玄枢心运冥。<BR>　　能令鬼哭神效灵，身如飘风不可绊。<BR>　　朝游崆峒夕汗漫，向来坐客犹未散。<BR>　　忽忆罗浮欲去时，遥指孤云作路岐。<BR>　　海上仙游不可见，人间日落空桑枝。<BR>　　　　　　　　　　　　　　　《全唐诗·卷821_7》</P>
<P>　　【翔隼歌送王端公】<BR>　　古人赏神骏，何如秋隼击。<BR>　　独立高标望霜翮，应看天宇如咫尺。<BR>　　低回拂地凌风翔，鹏雏敢下雁断行。<BR>　　晴空四顾忽不见，有时独出青霞傍。<BR>　　穷阴万里落寒日，气杀草枯增奋逸。<BR>　　云塞斜飞搅叶迷，雪天直上穿花疾。<BR>　　见君高情有所属，赠别因歌翔隼曲。<BR>　　离亭惨惨客散时，歌尽路长意不足。<BR>　　　　　　　　　　　　　　　《全唐诗·卷821_8》</P>
<P>　　【白云歌寄陆中丞使君长源】<BR>　　一见西山云，使人情意远。<BR>　　凭高发咏何超遥，道妙如君有舒卷。<BR>　　萦空叠景多丽容，众峰峰上自为峰。<BR>　　洁白不由阴雨积，高明肯共杂烟重。<BR>　　万物有形皆有著，白云有形无系缚。<BR>　　黄金被烁玉亦瑕，一片飘然污不著。<BR>　　或逢天上或人间，人自营营云自闲。<BR>　　忽尔飞来暂为侣，忽然飞去莫能攀。<BR>　　逸民对云效高致，禅子逢云增道意。<BR>　　白云遇物无偏颇，自是人心见同异。<BR>　　阊阖天门宜曙看，为缨作盖拥千官。<BR>　　从龙合沓临清暑，就日逶迤绕露寒。<BR>　　谁怜西山云，亭亭处幽绝。<BR>　　坐石长看非我羁，手中欲揽待君说。<BR>　　贞白先生那得知，只向空山自怡悦。<BR>　　　　　　　　　　　　　　　《全唐诗·卷821_9》</P>
<P>　　【裴端公使君清席，赋得青桂歌送徐长史】<BR>　　昔年攀桂为留人，今朝攀桂送归客。<BR>　　秋风桃李摇落尽，为君青青伴松柏。<BR>　　谢公南楼送客还，高歌桂树凌寒山。<BR>　　应怜独秀空林上，空赏敷华积雪间。<BR>　　昨夜一枝生在月，婵娟可望不可折。<BR>　　若为天上堪赠行，徒使亭亭照离别。<BR>　　　　　　　　　　　　　　　《全唐诗·卷821_10》</P>
<P>　　【周长史昉画毗沙门天王歌】<BR>　　长史画神独感神，高步区中无两人。<BR>　　雅而逸，高且真，形生虚无忽可亲。<BR>　　降魔大戟缩在手，倚天长剑横诸绅。<BR>　　慈威示物虽凛凛，在德无秋唯有春。<BR>　　吾知真象本非色，此中妙用君心得。<BR>　　苟能下笔合神造，误点一点亦为道。<BR>　　写出霜缣可舒卷，何人应识此情远。<BR>　　秋斋清寂无外物，盥手焚香聊自展。<BR>　　忆昔胡兵围未解，感得此神天上下。<BR>　　至今云旗图我形，为君一顾烟尘清。<BR>　　　　　　　　　　　　　　　《全唐诗·卷821_11》</P>
<P>　　【奉和颜鲁公真卿落玄真子舴艋舟歌】<BR>　　沧浪子后玄真子，冥冥钓隐江之汜。<BR>　　刳木新成舴艋舟，诸侯落舟自兹始。<BR>　　得道身不系，无机舟亦闲。<BR>　　从水远逝兮任风还，朝五湖兮夕三山。<BR>　　停纶乍入芙蓉浦，击汰时过明月湾。<BR>　　太公取璜我不取，龙伯钓鳌我不钓。<BR>　　竹竿袅袅鱼簁簁，此中自得还自笑。<BR>　　汗漫一游何可期，后来谁遇冰雪姿。<BR>　　上古初闻出尧世，今朝还见在尧时。<BR>　　　　　　　　　　　　　　　《全唐诗·卷821_12》</P>
<P>　　【郑容全成蛟形木机歌】<BR>　　万物贵天然，天然不可得。<BR>　　浑朴无劳剞劂工，幽姿自可蛟龙质。<BR>　　欲腾未去何翩翩，扬袂争前谁敢拂。<BR>　　可中风雨一朝至，还应不是池中物。<BR>　　苍山万重采一枝，形如器车生意奇。<BR>　　风号雨喷心不折，众木千丛君独知。<BR>　　高人心，多越格。<BR>　　有时就月吟春风，持来座右惊神客。<BR>　　爱君开閤江之滨，白云黄鹤长相亲。<BR>　　南郭子綦我不识，非君独是是何人。<BR>　　　　　　　　　　　　　　　《全唐诗·卷821_13》</P>
<P>　　【奉同颜使君真卿清风楼赋得洞庭歌送吴炼师归林屋洞】<BR>　　名山洞府到金庭，三十六洞称最灵。<BR>　　不有古仙启其秘，今日安知灵宝经。<BR>　　中山炼师栖白云，道成仙秩号元君。<BR>　　三千甲子朝玉帝，世上如今名始闻。<BR>　　吐纳青牙养肌发，花冠玉舄何高洁。<BR>　　不闻天上来谪仙，自是人间授真诀。<BR>　　吴兴太守道家流，仙师远放清风楼。<BR>　　应将内景还飞去，且从分风当此留。<BR>　　湖之山兮楼上见，山冥冥兮水悠悠。<BR>　　世人不到君自到，缥缈仙都谁与俦。<BR>　　黄鹤孤云天上物，物外飘然自天匹。<BR>　　一别千年未可期，仙家不数人间日。<BR>　　　　　　　　　　　　　　　《全唐诗·卷821_14》</P>
<P>　　【戛铜碗为龙吟歌】<BR>　　逸僧戛碗为龙吟，世上未曾闻此音。<BR>　　一从太尉房公赏，遂使秦人传至今。<BR>　　初戛徐徐声渐显，乐音不管何人辨。<BR>　　似出龙泉万丈底，乍怪声来近而远。<BR>　　未必全由戛者功，真生虚无非碗中。<BR>　　寥亮掩清笛，萦回凌细风。<BR>　　遥闻不断在烟杪，万籁无声天境空。<BR>　　乍向天台宿华顶，秋宵一吟更清迥。<BR>　　能令听者易常性，忧人忘忧躁人静。<BR>　　今日铿锽江上闻，蛟螭奔飞如得群。<BR>　　声过阴岭恐成雨，响驻晴天将起云。<BR>　　坐来吟尽空江碧，却寻向者听无迹。<BR>　　人生万事将此同，暮贱朝荣动还寂。<BR>　　　　　　　　　　　　　　　《全唐诗·卷821_15》</P>
<P>　　【饮茶歌诮崔石使君】<BR>　　越人遗我剡溪茗，采得金牙爨金鼎。<BR>　　素瓷雪色缥沫香，何似诸仙琼蕊浆。<BR>　　一饮涤昏寐，情来朗爽满天地。<BR>　　再饮清我神，忽如飞雨洒轻尘。<BR>　　三饮便得道，何须苦心破烦恼。<BR>　　此物清高世莫知，世人饮酒多自欺。<BR>　　愁看毕卓瓮间夜，笑向陶潜篱下时。<BR>　　崔侯啜之意不已，狂歌一曲惊人耳。<BR>　　孰知茶道全尔真，唯有丹丘得如此。<BR>　　　　　　　　　　　　　　　《全唐诗·卷821_16》</P>
<P>　　【买药歌送杨山人】<BR>　　华阴少年何所希，欲饵丹砂化骨飞。<BR>　　江南药少淮南有，暂别胥门上京口。<BR>　　京口斜通江水流，斐回应上青山头。<BR>　　夜惊潮没鸬鹚堰，朝看日出芙蓉楼。<BR>　　摇荡春风乱帆影，片云无数是扬州。<BR>　　扬州喧喧卖药市，浮俗无由识仙子。<BR>　　河间姹女直千金，紫阳夫人服不死。<BR>　　吾于此道复何如，昨朝新得蓬莱书。<BR>　　　　　　　　　　　　　　　《全唐诗·卷821_17》</P>
<P>　　【薛卿教长行歌】(时量移湖州别驾)<BR>　　桂阳仙柳道家说，昔传苏君今是薛。<BR>　　聊将握槊偶时人，便被人间称冠绝。<BR>　　黄杨文局龟螭蟠，琢成骰子双琅玕。<BR>　　初疑月破云中堕，复怪星移指下攒。<BR>　　谁识兵奇势可保，坐看将军上一道。<BR>　　有时彩王非所希，笑击单于出重围。<BR>　　凫惊隼击疾若飞，左顾右盻生光辉。<BR>　　家本联姻汉戚里，身是长安贵公子。<BR>　　名高艺绝何翩翩，几回决胜君王前。<BR>　　扈游长乐与祈年，人望青云白日边。<BR>　　谪宦江南岁阴晚，还将此道聊自遣。<BR>　　由来君子行最长，予亦知君寄心远。<BR>　　　　　　　　　　　　　　　《全唐诗·卷821_18》</P>
<P>　　【桃花石枕歌送安吉康丞】<BR>　　君吏桃州尚奇迹，桃州采得桃花石。<BR>　　烂疑朝日照已舒，含似春风吹未坼。<BR>　　珪璋特达世所珍，吾知此物亦其伦。<BR>　　应羡花开不凋悴，应嘉玉片无缁磷。<BR>　　立性坚刚平若砥，君子偏将交道比。<BR>　　何人亦秉坚刚姿，吾见君心得如此。<BR>　　君心所好我独知，别多见少长相思。<BR>　　从来赏玩安左右，万里提携君莫辞。<BR>　　　　　　　　　　　　　　　《全唐诗·卷821_19》</P>
<P>　　【赋得吴王送女潮歌，送李判官之河中府】<BR>　　见说吴王送女时，行宫直到荆溪口。<BR>　　溪上千年送女潮，为感吴王至今有。<BR>　　乃知昔人由志诚，流水无情翻有情。<BR>　　平波忽起二三尺，此上疑与神仙宅。<BR>　　今人犹望荆之湄，长令望者增所思。<BR>　　吴王已殁女不返，潮水无情那有期。<BR>　　溪草何草号帝女，溪竹何竹号湘妃。<BR>　　灵涛旦暮自堪伤，的烁婵娟又争发。<BR>　　客归千里自兹始，览古高歌感行子。<BR>　　不知别后相见期，君意何如此潮水。<BR>　　　　　　　　　　　　　　《全唐诗·卷821_20》</P>
<P>　　【观李中丞洪二美人唱歌轧筝歌】(时量移湖州长史)<BR>　　君家双美姬，善歌工筝人莫知。<BR>　　轧用蜀竹弦楚丝，清哇宛转声相随。<BR>　　夜静酒阑佳月前，高张水引何渊渊。<BR>　　美人矜名曲不误，蹙响时时如迸泉。<BR>　　赵琴素所嘉，齐讴世称绝。<BR>　　筝歌一动凡音辍，凝弦且莫停金罍。<BR>　　淫声已阕雅声来，游鱼噞喁鹤裴回。<BR>　　主人高情始为开，高情放浪出常格。<BR>　　偶世有名道无迹，勋业先登上将科。<BR>　　文章已冠诸人籍。<BR>　　每笑石崇无道情，轻身重色祸亦成。<BR>　　君有佳人当禅伴，于中不废学无生。<BR>　　爱君天然性寡欲，家贫禄薄常知足。<BR>　　谪官无愠如古人，交道忘言比前躅。<BR>　　不意全家万里来，湖中再见春山绿。<BR>　　吴兴公舍幽且闲，何妨寄隐在其间。<BR>　　时议名齐谢太傅，更看携妓似东山。<BR>　　　　　　　　　　　　　　　《全唐诗·卷821_21》</P>
<P>　　【陈氏童子草书歌】<BR>　　书家孺子有奇名，天然大草令人惊。<BR>　　僧虔老时把笔法，孺子如今皆暗合。<BR>　　飙挥电洒眼不及，但觉毫端鸣飒飒。<BR>　　有时作点险且能，太行片石看欲崩。<BR>　　偶然长掣浓入燥，少室枯松欹不倒。<BR>　　夏室炎炎少人欢，山轩日色在阑干。<BR>　　桐花飞尽子规思，主人高歌兴不至。<BR>　　浊醪不饮嫌昏沈，欲玩草书开我襟。<BR>　　龙爪状奇鼠须锐，水笺白皙越人惠。<BR>　　王家小令草最狂，为予洒出惊腾势。<BR>　　　　　　　　　　　　　　《全唐诗·卷821_22》</P>
<P>　　【饮茶歌送郑容】<BR>　　丹丘羽人轻玉食，采茶饮之生羽翼。<BR>　　名藏仙府世空知，骨化云宫人不识。<BR>　　云山童子调金铛，楚人茶经虚得名。<BR>　　霜天半夜芳草折，烂漫缃花啜又生。<BR>　　赏君此茶祛我疾，使人胸中荡忧栗。<BR>　　日上香炉情未毕，<BR>　　醉踏虎溪云，高歌送君出。<BR>　　　　　　　　　　　　　　《全唐诗·卷821_23》</P>
<P>　　【花石长枕歌答章居士赠】<BR>　　楚山有石郢人琢，琢成长枕知是玉。<BR>　　全疑冰片坐恐销，间发花丛惊不足。<BR>　　赠予比之金琅玕，琼花烂熳浮席端。<BR>　　吾师道吾不执宝，今日感君因执看。<BR>　　试叩铿然应清律，纤尘不留蝇敢拂。<BR>　　万物皆因造化资，如何独负清贞质。<BR>　　南山有云鹄在空，长松为我生凉风。<BR>　　高友朗咏乐其中，行住四仪皆道意。<BR>　　不学小乘一曲士，唯将此物安座隅，<BR>　　取次闲眠有禅味。<BR>　　　　　　　　　　　　　　《全唐诗·卷821_24》</P>
<P>　　【观王右丞维沧洲图歌】<BR>　　沧洲误是真，萋萋忽盈视。<BR>　　便有春渚情，褰裳掇芳芷。<BR>　　飒然风至草不动，始悟丹青得如此。<BR>　　丹青变化不可寻，翻空作有移人心。<BR>　　犹言雨色斜拂座，乍似水凉来入襟。<BR>　　沧洲说近三湘口，谁知卷得在君手。<BR>　　披图拥褐临水时，翛然不异沧洲叟。<BR>　　　　　　　　　　　　　　《全唐诗·卷821_25》</P>
<P>　　【洞庭山维谅上人院阶前孤生橘树歌】<BR>　　洞庭仙山但生橘，不生凡木与梨栗。<BR>　　真子无私自不栽，感得一株阶下出。<BR>　　细叶繁枝委露新，四时常绿不关春。<BR>　　若言此物无道性，何意孤生来就人。<BR>　　二月三月山初暖，最爱低檐数枝短。<BR>　　白花不用乌衔来，自有风吹手中满。<BR>　　九月十月争破颜，金实离离色殷殷，<BR>　　一夜天晴香满山。<BR>　　天生珍木异于俗，俗士来逢不敢触。<BR>　　清阴独步禅起时，徙倚前看看不足。<BR>　　　　　　　　　　　　　　《全唐诗·卷821_26》</P>
<P>　　【春夜赋得漉水囊歌，送郑明府】<BR>　　吴缣楚练何白皙，居士持来遗禅客。<BR>　　禅客能裁漉水囊，不用衣工秉刀尺。<BR>　　先师遗我式无缺，一滤一翻心敢赊。<BR>　　夕望东峰思漱盥，曨曨斜月悬灯纱。<BR>　　徙倚花前漏初断，白猿争啸惊禅伴。<BR>　　玉瓶徐泻赏涓涓，溅著莲衣水珠满。<BR>　　因识仁人为宦情，还如漉水爱苍生。<BR>　　聊歌一曲与君别，莫忘寒泉见底清。<BR>　　　　　　　　　　　　　　《全唐诗·卷821_27》</P>
<P>　　【湛处士枸杞架歌】<BR>　　天生灵草生灵地，误生人间人不贵。<BR>　　独君井上有一根，始觉人间众芳异。<BR>　　拖线垂丝宜曙看，裴回满架何珊珊。<BR>　　春风亦解爱此物，袅袅时来傍香实。<BR>　　湿云缀叶摆不去，翠羽衔花惊畏失。<BR>　　肯羡孤松不凋色，皇天正气肃不得。<BR>　　我独全生异此辈，顺时荣落不相背。<BR>　　孤松自被斧斤伤，独我柔枝保无害。<BR>　　黄油酒囊石棋局，吾羡湛生心出俗。<BR>　　撷芳生影风洒怀，其致翛然此中足。<BR>　　　　　　　　　　　　　　《全唐诗·卷821_28》</P>
<P>　　【观裴秀才松石障歌】<BR>　　谁工此松唯拂墨，巧思丹青营不得。<BR>　　初写松梢风正生，此中势与真松争。<BR>　　高柯细叶动飒飒，乍听幽飗如有声。<BR>　　左右双松更奇绝，龙鳞麈尾仍半折。<BR>　　经春寒色聚不散，逼座阴阴将下雪。<BR>　　荆门石状凌玙璠，蹙成数片倚松根。<BR>　　何年蒨蒨苔黏迹，几夜潺潺水击痕。<BR>　　裴生诗家后来客，为我开图玩松石。<BR>　　对之自有高世心，何事劳君上山屐。<BR>　　　　　　　　　　　　　　《全唐诗·卷821_29》</P>
<P>　　【送顾处士歌】<BR>　　吴门顾子予早闻，风貌真古谁似君。<BR>　　人中黄宪与颜子，物表孤高将片云。<BR>　　性背时人高且逸，平生好古无俦匹。<BR>　　醉书在箧称绝伦，神画开厨怕飞出。<BR>　　谢氏檀郎亦可俦，道情还似我家流。<BR>　　安贫日日读书坐，不见将名干五侯。<BR>　　知君别业长洲外，欲行秋田循畎浍。<BR>　　门前便取觳觫乘，腰上还将鹿卢佩。<BR>　　禅子有情非世情，御荈贡馀聊赠行。<BR>　　满道喧喧遇君别，争窥玉润与冰清。<BR>　　　　　　　　　　　　　　《全唐诗·卷821_30》</P>
<P>　　【水精数珠歌】<BR>　　西方真人为行密，臂上记珠皎如日。<BR>　　佛名无著心亦空，珠去珠来体常一。<BR>　　谁道佛身千万身，重重只向心中出。<BR>　　　　　　　　　　　　　　　《全唐诗·卷821_31》</P>
<P>　　【兵后西日溪行】<BR>　　一从清气上为天，仙叟何年见乾海。<BR>　　黄河几度浊复清，此水如今未曾改。<BR>　　西寻仙人渚，误入桃花穴。<BR>　　风吹花片使我迷，时时问山惊踏雪。<BR>　　石梁丹灶意更奇，春草不生多故辙。<BR>　　我来隐道非隐身，如今世上无风尘。<BR>　　路是武陵路，人非秦代人。<BR>　　饭松得高侣，濯足偶清津。<BR>　　数片昔贤磐石在，几回并坐戴纶巾。<BR>　　　　　　　　　　　　　　《全唐诗·卷821_32》</P>
<P>　　【姑苏行】<BR>　　古台不见秋草衰，却忆吴王全盛时。<BR>　　千年月照秋草上，吴王在时几回望。<BR>　　至今月出君不还，世人空对姑苏山。<BR>　　山中精灵安可睹，辙迹人踪麋鹿聚。<BR>　　婵娟西子倾国容，化作寒陵一堆土。<BR>　　　　　　　　　　　　　　《全唐诗·卷821_33》</P>
<P>　　【短歌行】<BR>　　古人若不死，吾亦何所悲。<BR>　　萧萧烟雨九原上，白杨青松葬者谁。<BR>　　贵贱同一尘，死生同一指。<BR>　　人生在世共如此，何异浮云与流水。<BR>　　短歌行，<BR>　　短歌无穷日已倾。<BR>　　邺宫梁苑徒有名，春草秋风伤我情。<BR>　　何为不学金仙侣，一悟空王无死生。<BR>　　　　　　　　　　　　　　《全唐诗·卷821_34》</P>
<P>　　【山月行】 (一作关山月)<BR>　　家家望秋月，不及秋山望。<BR>　　山中万境长寂寥，夜夜孤明我山上。<BR>　　海人皆言生海东，山人自谓出山中。<BR>　　忧虞欢乐皆占月，月本无心同不同。<BR>　　自从有月山不改，古人望尽今人在。<BR>　　不知万世今夜时，孤月将明谁更待。(明字补自《杼山集·卷七》)<BR>　　　　　　　　　　　　　　《全唐诗·卷821_35》</P>
<P>　　【顾渚行寄裴方舟】<BR>　　我有云泉邻渚山，山中茶事颇相关。<BR>　　鶗鴂鸣时芳草死，山家渐欲收茶子。<BR>　　伯劳飞日芳草滋，山僧又是采茶时。<BR>　　由来惯采无近远，阴岭长兮阳崖浅。<BR>　　大寒山下叶未生，小寒山中叶初卷。<BR>　　吴婉携笼上翠微，蒙蒙香刺罥春衣。<BR>　　迷山乍被落花乱，度水时惊啼鸟飞。<BR>　　家园不远乘露摘，归时露彩犹滴沥。<BR>　　初看怕出欺玉英，更取煎来胜金液。<BR>　　昨夜西峰雨色过，朝寻新茗复如何。<BR>　　女宫露涩青芽老，尧市人稀紫笋多。<BR>　　紫笋青芽谁得识，日暮采之长太息。<BR>　　清泠真人待子元，贮此芳香思何极。<BR>　　　　　　　　　　　　　　《全唐诗·卷821_36》</P>
<P>　　【武源行赠丘卿岑】<BR>　　昔年群盗阻江东，吴山动摇楚泽空。<BR>　　齐人亦戴蜂虿毒，美稷化为荆棘丛。<BR>　　汹汹四顾多窟穴，浮云白波名不同。<BR>　　万人死地当虎口，一旦生涯悬彀中。<BR>　　昨日将军殉死节，悉向生民陷成血。<BR>　　胸中豹略张阵云，握内蛇矛挥白雪。<BR>　　长洲南去接孤城，居人散尽鼓噪惊。<BR>　　三春不见芳草色，四面唯闻刁斗声。<BR>　　此时狂寇纷如市，君当要冲固深垒。<BR>　　纵横计出皆获全，士卒身先每轻死。<BR>　　扫平氛祲望吴门，人间岁美桑柘繁。<BR>　　比屋生全受君赐，连营罢战赖君恩。<BR>　　如何弃置功不录，通籍无名滞江曲。<BR>　　灞亭不重李将军，汉爵犹轻苏属国。<BR>　　荒营寂寂隐山椒，春意空惊故柳条。<BR>　　野战攻城尽如此，即今谁是霍嫖姚。<BR>　　　　　　　　　　　　　　《全唐诗·卷821_37》</P>
<P>　　【长安少年行】<BR>　　翠楼春酒虾蟆陵，长安少年皆共矜。<BR>　　纷纷半醉绿槐道，躞蹀花骢骄不胜。<BR>　　　　　　　　　　　　　　《全唐诗·卷821_38》</P>
<P>　　【风入松】<BR>　　西岭松声落日秋，千枝万叶风飗飗。<BR>　　美人援琴弄成曲，写得松间声断续。<BR>　　声断续，清我魂，流波坏陵安足论？<BR>　　美人夜坐月明里，含少商兮点清徵，<BR>　　风何凄兮飘飘，　搅寒松兮又夜起。<BR>　　夜未央，曲何长，金徽更促声泱泱。<BR>　　何人此时不得意，意苦弦悲闻客堂。<BR>　　　　　　　　　　　　　　《全唐诗·卷821_39》</P>
<P>　　【陪卢中丞闲游山寺】<BR>　　野寺出人境，舍舟登远峰。<BR>　　林开明见月，万壑静闻钟。<BR>　　拥烛明山翠，交麾动水容。<BR>　　如何股肱守，尘外得相逢。<BR>　　　　　　　　　　　　　　《全唐诗·卷821_40》</P>
<P>　　【湖南草堂读书招李少府】<BR>　　削去僧家事，南池便隐居。<BR>　　为怜松子寿，还卜道家书。<BR>　　药院常无客，茶樽独对余。<BR>　　有时招逸史，来饭野中蔬。<BR>　　　　　　　　　　　　　　　《全唐诗·卷821_41》</P>
<P>　　【答李季兰】<BR>　　天女来相试，将花欲染衣。<BR>　　禅心竟不起，还捧旧花归。<BR>　　　　　　　　　　　　　　《全唐诗·卷821_42》</P>
<P>　　【酬郑判官湖上见赠】<BR>　　岁岁湖南隐已成，如何星使忽知名。<BR>　　沙鸥惯识无心客，今日逢君不解惊。<BR>　　　　　　　　　　　　　　《全唐诗·卷821_43》</P>
<P>　　【送旻上人游天台】<BR>　　真心不废别，试看越溪清。<BR>　　知汝机忘尽，春山自有情。<BR>　　月思华顶宿，云爱石门行。<BR>　　海近应须泛，无令鸥鹭惊。<BR>　　　　　　　　　　　　　　《全唐诗·卷821_44》</P>
<P>　　【送别】<BR>　　闻说情人怨别情，霜天淅沥在寒城。<BR>　　长宵漫漫角声发，禅子无心恨亦生。<BR>　　　　　　　　　　　　　　《全唐诗·卷821_45》</P>
<P>　　【与昂上人两字继合四句初字日】<BR>　　有一鸟雏，凌寒独宿。<BR>　　若逢云雨，两两相逐。<BR>　　　　　　　　　　　　　《全唐诗·卷821_46》</P>
<P>　　【次日】<BR>　　野外有一人，独立无四邻。<BR>　　彼见是我身，我见是彼身。<BR>　　　　　　　　　　　　　《全唐诗·卷821_47》</P>
<P><BR>&nbsp;<BR></P></span>
                                    <hr color="#CCC4A8" size="1"></td>
                                </tr>
                                <tr>
                                  <td align="center" class="style_txt">				                
						<div id="pages" class="text-c"></div></center><hr><center><div class='zw'>回向:原世间一切众生破无明，入如来境</div></center></body></html> 