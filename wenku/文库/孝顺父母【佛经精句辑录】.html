<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,孝顺父母【佛经精句辑录】' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>孝顺父母【佛经精句辑录】</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<!--[/diy]-->

<table cellpadding="0" cellspacing="0" class="vwtb"><tr><td id="article_content"><FONT color=#800000 size=5><STRONG>孝顺父母【佛经精句辑录】</STRONG></FONT>
<FONT size=4></FONT>&nbsp;
<FONT size=4>夫善之极者。莫大于孝。恶之大者。其唯害亲乎。</FONT>
<FONT color=#800000 size=4>——《佛说未生怨经》</FONT>
<FONT size=4>&nbsp; </FONT>
<FONT color=#800000 size=4><STRONG>父母之恩</STRONG></FONT>
<FONT size=4></FONT>&nbsp;
<FONT size=4>第一、怀胎守护恩；第二、 临产受苦恩；第三、 生子忘忧恩；第四、 咽苦吐甘恩；第五、 回干就湿恩；第六、 哺乳养育恩；第七、 洗濯不净恩；第八、 远行忆念恩；第九、 深加体恤恩；第十、 究竟怜愍恩。</FONT>
<FONT color=#800000 size=4>——《佛说父母恩重难报经》</FONT>
<FONT size=4></FONT>&nbsp;
<BR><FONT size=4>佛问诸沙门，亲之生子，怀之十月，身为重病，临生之日，母危父怖，其情难言；既生之后，推干卧湿，精诚之至，血化为乳，摩饰澡浴，衣食教诏，礼赂师友，重贡君长，子颜和悦，亲亦欣豫，子设惨戚，亲心焦枯。出门爱念，入则存之。心怀惕惕，惧其不善。亲恩如此，当何以报。</FONT>
<FONT color=#800000 size=4>——《佛说孝子经》</FONT>
<FONT size=4></FONT>&nbsp;
<FONT size=4>假使有人。一肩荷父。一肩担母。尽其寿量。曾无暂舍。供给衣食。病缘医药。种种所须。犹未能报父母深恩。所以者何。父母于子。恩极深重。所谓产生。慈心乳哺。洗拭将养。令其长大。供给种种资身众具。教示世间所有仪式。心常欲令离苦得乐。曾无暂舍。如影随形。</FONT>
<FONT color=#800000 size=4>——《本事经》</FONT>
<FONT size=4></FONT>&nbsp;
<FONT size=4>父母生养，劬劳辛苦，十月妊娠，三年乳哺，长养教诲，艰忧备尽，冀其成立，才艺过人；又望出家，度脱生死，以是恩念，昊天难报。</FONT>
<FONT color=#800000 size=4>——《最胜佛顶尊胜陀罗尼净除业障经》</FONT>
<FONT size=4></FONT>&nbsp;
<FONT size=4>依慈父悲母长养之恩，一切男女皆安乐也。慈父之恩，高如山王；悲母之恩，深似大海。</FONT>
<FONT color=#800000 size=4>——《大乘本生心地观经》</FONT>
<FONT size=4></FONT>&nbsp;
<BR><FONT size=4>佛言：“夫在家者，孝事父母，在于膝下，莫以报生长与之等。以生育恩深故，言大也。若从师学，开发知见，次恩大也。夫出家者，舍其父母生死之家，入法门中，受微妙法，师之力也。生长法身，出功德财，养智慧命，功莫大也。追其所生，乃次之耳！”</FONT>
<FONT color=#800000 size=4>——《舍利弗问经》</FONT>
<FONT size=4></FONT>&nbsp;
<FONT size=4></FONT>&nbsp;
<FONT color=#800000 size=4><STRONG>不孝之罪</STRONG></FONT>
<FONT size=4></FONT>&nbsp;
<FONT size=4>王言：“大师！行法行王国内若有不孝众生，不念父母生养之恩，舍背父母，与妻子居，所有衣食、病瘦、医药念给妻子，不与父母。父母衰老，出入无力，曾不生忧，亲近扶侍，于其妻子昼夜不离。得一美味，不敢自啖，持与妻子；或偷父母所有财宝，私共妻子欢乐食啖。父母善言，不肯随顺；妻子恶语，信用无舍。或为妻子呵骂父母，或共亲族母女、姊妹、尊卑、上下行于淫欲，无惭愧心。如是众生，摄在何等众生数中？”（大萨遮尼干子）答言：“大王！如是恶人，摄在劫夺众生数中，上品治罪。何以故？大王当知！父母恩重，至心孝养犹不能报，何况弃舍、违逆教命！是名世间最大劫贼。”</FONT>
<FONT color=#800000 size=4>——《大萨遮尼干子所说经》 </FONT>
<FONT size=4></FONT>&nbsp;
<FONT size=4>世间所高莫过山岳。悲母之恩逾于须弥。世间之重大地为先。悲母之恩亦过于彼。若有男女背恩不顺。令其父母生怨念心。母发恶言子即随堕。或在地狱饿鬼畜生。</FONT>
<FONT color=#800000 size=4>——《大乘本生心地观经》</FONT>
<FONT size=4></FONT>&nbsp;
<FONT size=4>佛告阿难：“若有众生杀父害母，骂辱六亲。作是罪者，命终之时，铜狗张口，化十八车，状如金车，宝盖在上，一切火焰化为玉女。罪人遥见，心生欢喜：我欲往中、我欲往中！风刀解时，寒急失声，宁得好火，在车上坐，然火自爆。作是念已，即便命终。挥霍之间，已坐金车。顾瞻玉女，皆捉铁斧，斩截其身；身下火起，如旋火轮。譬如壮士屈伸臂顷，直落阿鼻大地狱中。从于上鬲，如旋火轮；至下鬲际，身遍鬲内。铜狗大吼，啮骨唼髓。狱卒、罗刹捉大铁叉，叉头令起遍体火焰，满阿鼻城。铁网、雨刀从毛孔入。化阎罗王大声告敕：‘痴人狱种！汝在世时，不孝父母，邪慢无道。汝今生处名阿鼻地狱。汝不知恩，无有惭愧，受此苦恼，为乐不耶？’”</FONT>
<FONT color=#800000 size=4>——《佛说观佛三昧海经》</FONT>
<FONT size=4></FONT>&nbsp;
<FONT size=4>佛告首迦：“众生恼乱父母，令心忧恼，得多病报。供养自己父母及诸病人，得少病报。于父母所无爱敬心，得丑陋报；爱敬父母尊长，得端正报。于己父母及贤圣所，无心奉侍，得少威势报；于己父母及贤圣所，恭敬奉迎，得大威势报。不知敬父，不知敬母，得下族姓报；善知敬父，善知敬母，得上族姓报。于父母所，灭撤生业，得少资生报；于父母所，供养生业，得多资生报。”</FONT>
<FONT color=#800000 size=4>——《业报差别经》</FONT>
<FONT size=4></FONT>&nbsp;
&nbsp;
<FONT size=4>复有众生，其形甚丑，身黑如漆，面目复青，头颊俱堆，疱面平鼻，两眼黄赤，牙齿疏缺，口气腥臭，矬短臃肿凸髋，脚复缭戾，偻脊眶肪，费衣健食，恶疮脓血，水肿干痟，疥癞痈疽，种种诸恶，集在其身。虽亲附人，人不在意。若他作罪，横罹其殃。永不见佛永不闻法，永不识僧。何罪所致？佛言：以前世时，坐为人子不孝父母，为臣不忠其君，为君不敬其下，朋友不赏其信，乡党不以其齿，朝廷不以其爵。妄为趋作，心意颠倒，无有其度。不信三尊，杀君害师，伐国掠民，攻城破坞，偷寨过盗，恶业非一，美己恶人，侵凌孤老，诬谤贤圣，轻慢尊长，欺诳下贱。一切罪恶，悉具犯之，众恶集报，故获斯罪。</FONT>
<FONT color=#800000 size=4>——《罪业报应教化地狱经》</FONT>
<FONT size=4></FONT>&nbsp;
<FONT size=4>若优婆塞受持戒讫，不能供养父母师长，是优婆塞得失意罪。</FONT>
<FONT color=#800000 size=4>——《优婆塞戒经》</FONT>
<FONT size=4></FONT>&nbsp;
&nbsp;
<FONT color=#800000 size=4><STRONG>孝顺之福</STRONG></FONT>
<FONT size=4></FONT>&nbsp;
<FONT size=4>世若无佛，善事父母，事父母即是事佛也。</FONT>
<FONT color=#800000 size=4>——《大集经》</FONT>
<FONT size=4></FONT>&nbsp;
<FONT size=4>有四种恩，甚为难报。何等为四？一者、母；二者、父；三者、如来；四者、说法法师。若有供养此四种人，得无量福。现在为人之所赞叹，于未来世能得菩提。</FONT>
<FONT color=#800000 size=4>——《正法念处经》</FONT>
<BR><FONT size=4>&nbsp;</FONT>
<FONT size=4>欲生彼国（西方极乐国土）者，当修三福。一者、孝养父母，奉事师长，慈心不杀，修十善业；二者、受持三归，具足众戒，不犯威仪；三者、发菩提心，深信因果，读诵大乘，劝进行者。如此三事，名为净业。</FONT>
<FONT color=#800000 size=4>——《佛说观无量寿佛经》</FONT>
<FONT size=4></FONT>&nbsp;
<FONT size=4>佛语阿难：出家在家，慈心孝顺，供养父母，计其功德，殊胜难量。所以者何？我自忆念过去世时，慈心孝顺，供养父母，乃至身肉济救父母危急之厄。以是功德上为天帝，下为圣王，乃至成佛，三界特尊，皆由斯福。</FONT>
<FONT color=#800000 size=4>——《贤愚因缘经》 </FONT>
<FONT size=4></FONT>&nbsp;
<FONT size=4>假使有人为福德故，恭敬供养一百净行大婆罗门、一百五通诸大神仙、一百善友，安置七宝上妙堂内，以百千种上妙珍膳、垂诸璎珞众宝衣服、栴檀沉香立诸房舍、百宝庄严床卧敷具、疗治众病百种汤药，一心供养满百千劫。不如一念住孝顺心，以微少物色养悲母，随所供侍，比前功德，百千万分不可校量。</FONT>
<FONT color=#800000 size=4>——《大乘本生心地观经》</FONT>
<FONT size=4></FONT>&nbsp;
<FONT size=4>&nbsp;（佛言）唯有道德，可以久保。吾前世时，亦更为人偿债，奴婢、儿子、父母不可称数，皆有一时之缘，难可免脱，至今得道。现我父母，皆先世道德之缘，不由偿债。父母世世放舍，使我学道，累劫精进，今成得佛，皆是父母之恩。人欲学道，不可不精进孝顺，一堕失人种，累劫不复。</FONT>
<FONT color=#800000 size=4>——《分别经》</FONT>
&nbsp;
<FONT size=4></FONT>&nbsp;
<FONT color=#800000 size=4><STRONG>不孝之行</STRONG></FONT>
&nbsp;
<FONT size=4>&nbsp;&nbsp;&nbsp;&nbsp;&nbsp;&nbsp; 佛告阿难：“我观众生，虽绍人品，心行愚蒙，不思爹娘，有大恩德，不生恭敬，忘恩背义，无有仁慈，不孝不顺。阿娘怀子，十月之中，起坐不安，如擎重担，饮食不下，如长病人。月满生时，受诸痛苦，须臾产出，恐已无常，如杀猪羊，血流遍地。受如是苦，生得儿身，咽苦吐甘，抱持养育，洗濯不净，不惮劬劳，忍寒忍热，不辞辛苦，干处儿卧，湿处母眠。三年之中，饮母白血，婴孩童子，乃至成年，教导礼义，婚嫁营谋，备求资业，携荷艰辛，勤苦百倍，不言恩惠。</FONT>
<FONT size=4>&nbsp;&nbsp;&nbsp;&nbsp;&nbsp;&nbsp; 男女有病，父母惊忧，忧极生病，视同常事。子若病除，母病方愈。如斯养育，愿早成人。及其长成，反为不孝。尊亲与言，不知顺从，应对无礼，恶眼相视。</FONT>
<FONT size=4>&nbsp;&nbsp;&nbsp;&nbsp;&nbsp;&nbsp; 欺凌伯叔，打骂兄弟，毁辱亲情，无有礼义。虽曾从学，不遵范训，父母教令，多不依从，兄弟共言，每相违戾。出入来往，不启尊堂，言行高傲，擅意为事。父母训罚，伯叔语非，童幼怜愍，尊人遮护，渐渐成长，狠戾不调，不伏亏违，反生嗔恨。弃诸亲友，朋附恶人，习久成性，认非为是。或被人诱，逃往他乡，违背爹娘，离家别眷。或因经纪，或为政行，荏苒因循，便为婚娶，由斯留碍，久不还家。或在他乡，不能谨慎，被人谋害，横事钩牵，枉被刑责，牢狱枷锁。或遭病患，厄难萦缠，囚苦饥羸，无人看待，被人嫌贱，委弃街衢。因此命终，无人救治，膨胀烂坏，日暴风吹，白骨飘零。寄他乡土，便与亲族，欢会长乖，违背慈恩，不知二老，永怀忧念，或因啼泣，眼暗目盲；或因悲哀，气咽成病；或缘忆子，衰变死亡，作鬼抱魂，不曾割舍。</FONT>
<FONT size=4>&nbsp;&nbsp;&nbsp;&nbsp;&nbsp;&nbsp;&nbsp; 或复闻子，不崇学业，朋逐异端，无赖粗顽，好习无益，斗打窃盗，触犯乡闾，饮酒樗蒲，奸非过失，带累兄弟，恼乱爹娘，晨去暮还，不问尊亲，动止寒温，晦朔朝暮，永乖扶侍，安床荐枕，并不知闻，参问起居，从此间断，父母年迈，形貌衰羸，羞耻见人，忍受欺抑。</FONT>
<FONT size=4>&nbsp;&nbsp;&nbsp;&nbsp;&nbsp;&nbsp;&nbsp; 或有父孤母寡，独守空堂，犹若客人，寄居他舍，寒冻饥渴，曾不知闻。昼夜常啼，自嗟自叹，应奉甘旨，供养尊亲。若辈妄人，了无是事，每作羞惭，畏人怪笑。</FONT>
<FONT size=4>&nbsp;&nbsp;&nbsp;&nbsp;&nbsp;&nbsp;&nbsp; 或持财食，供养妻儿，忘厥疲劳，无避羞耻；妻妾约束，每事依从，尊长嗔呵，全无畏惧。</FONT>
<FONT size=4>&nbsp;&nbsp;&nbsp;&nbsp;&nbsp;&nbsp;&nbsp;&nbsp; 或复是女，适配他人，未嫁之时，咸皆孝顺；婚嫁已讫，不孝遂增。父母微嗔，即生怨恨；夫婿打骂，忍受甘心，异姓他宗，情深眷重，自家骨肉，却以为疏。或随夫婿，外郡他乡，离别爹娘，无心恋慕，断绝消息，音信不通，遂使爹娘，悬肠挂肚，刻不能安，宛若倒悬，每思见面，如渴思浆，慈念后人，无有休息。</FONT>
<FONT size=4>父母恩德，无量无边，不孝之愆，卒难陈报。”</FONT>
<FONT color=#800000 size=4>——《佛说父母恩重难报经》</FONT>
&nbsp;
<FONT color=#800000 size=4><STRONG>孝顺之行</STRONG></FONT>
<FONT size=4></FONT>&nbsp;
<FONT size=4>受优婆塞戒，先学世书。既学通达，如法求财。若得财物，应作四分。一分应供父母、己身、妻子、眷属。二分应作如法贩转。留余一分，藏积俟用。</FONT>
<FONT color=#800000 size=4>——《优婆塞戒经》</FONT>
<FONT size=4></FONT>&nbsp;
<FONT size=4>夫为人子者，当以五事，敬顺父母，云何为五：一者供奉能使无乏；二者凡有所为，先白父母；三者父母所为，恭顺不逆；四者父母正令，不敢违背；五者父母所为，正业不断。</FONT>
<FONT color=#800000 size=4>——《长阿含经》</FONT>
<FONT size=4></FONT>&nbsp;
<FONT size=4>子事父母，当有五事：一者当念治生，二者早起敕令奴婢，时作饭食，三者不益父母忧，四者当念父母恩，五者父母疾病，当恐惧求医师治之。</FONT>
<FONT color=#800000 size=4>——《佛说尸迦罗越六方礼经》</FONT>
<FONT size=4></FONT>&nbsp;
<FONT size=4>饮食及宝，未足能报父母恩，引导令向正法，便为报二亲。</FONT>
<FONT color=#800000 size=4>——《不思议菩萨所问光经》</FONT>
<FONT size=4></FONT>&nbsp;
<FONT size=4>若父母无信，令起信心；若无戒，令住禁戒；若性悭，使行惠施；若无智慧，令起智慧；子能如是，方得曰报恩。</FONT>
<FONT color=#800000 size=4>——《根本说一切有部毗奈耶》</FONT>
<FONT size=4></FONT>&nbsp;
<FONT size=4>&nbsp;&nbsp;&nbsp;&nbsp;&nbsp; 菩萨世世喜然灯于佛寺，及师父母前。菩萨世世随时熟果及好香华，持上佛比丘僧师父母。菩萨世世事师父母，若见卧睡，不数惊觉，若欲使觉，当持音乐。若持好语，诵经往觉之。菩萨世世有奇异美饭食，终不独食。若师父母有饭食，不灭损而食之。菩萨世世持善意视佛，见怨家，见父母，心正等无异。</FONT>
<FONT color=#800000 size=4>——《佛说菩萨行五十缘经》<BR></FONT></td></tr></table>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 