<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,佛说大乘修行人为何要断肉吃素' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>佛说大乘修行人为何要断肉吃素</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     <P><BR> </P>
<P><FONT size=3><STRONG>　　《大般涅槃经》四相品　断肉食章</STRONG></FONT></P>
<P><FONT size=3>　　尔时迦叶复白佛言：“世尊！诸比丘、比丘尼、优婆塞、优婆夷，因他而活，若乞食时，得杂肉食，云何得食，应清净法？”佛言：“迦叶！当以水洗，令与肉别，然后乃食。若其食器为肉所污，但使无味，听用无罪。若见食中多有肉者，则不应受，一切现肉悉不应食，食者得罪。”</FONT></P>
<P><FONT size=3>　　再看经文：</FONT></P>
<P><FONT size=3>　<STRONG><FONT color=#f73809>　迦叶！我从今日，制诸弟子，不得复食一切肉也。</FONT></STRONG>迦叶！其食肉者，若行若住，若坐若卧，一切众生闻其肉气，悉生恐怖。譬如有人近狮子已，众人见之，闻狮子臭，亦生恐怖。善男子！如人啖蒜，臭秽可恶，余人见之，闻臭舍去，设远见者，犹不欲视，况当近之。诸食肉者亦复如是，一切众生闻其肉气，悉皆恐怖，生畏死想，水陆空行有命之类，悉舍之走，咸言此人是我等怨。是故菩萨不习食肉，为度众生，示现食肉，虽现食之，其实不食。善男子！如是菩萨，清净之食犹尚不食，况当食肉？善男子！我涅槃后无量百岁，四道圣人悉复涅槃，正法灭后，于像法中，当有比丘，貌像持津，少读诵经，贪嗜饮食，长养其身，身所被服粗陋丑恶，形容憔悴，无有威德。放畜牛羊，担负薪草，头须爪发悉皆长利，虽服袈裟，犹如猎师，细视徐行，如猫伺鼠，常唱是言：我得罗汉。多诸病苦，眠卧粪秽，外现贤善，内怀贪嫉，如受哑法婆罗门等。实非沙门，现沙门像，邪见炽盛，诽谤正法。如是等人，破坏如来所制戒律，正行威仪，说解脱果，离清净法，及坏甚深秘密之教。各自随意，反说经律，而作是言：如来皆听我等食肉。自生此论，言是佛说，互共诤讼，各自称是沙门释子。善男子！尔时复有诸沙门等，贮聚生谷，受取鱼肉，手自作食，执持油瓶、宝盖、革屣。亲近国王、大臣、长者，占相星宿，勤修医道，畜养奴婢、金银琉璃、车渠玛瑙、玻璃真珠、珊瑚虎珀、璧玉珂贝、种种果蔬。学诸伎艺，画师泥作，造书教学，种植根栽，蛊道咒幻，和合诸药，作倡伎乐，香华治身，樗蒲围棋，学诸工巧。若有比丘能离如是诸恶事者，当说是人真我弟子！’</FONT></P>
<P><FONT size=3>　　<STRONG>《大佛顶首楞严经》戒杀断肉清净明诲</STRONG></FONT></P>
<P><FONT size=3>　　阿难！又诸世界六道众生，其心不杀，则不随其生死相续。汝修三昧，本出尘劳，杀心不除，尘不可出。纵有多智，禅定现前，如不断杀，必落神道。上品之人，为大力鬼；中品则为飞行夜叉，诸鬼帅等；下品当为地行罗刹。彼诸鬼神，亦有徒众，各各自谓，成无上道。我灭度后，末法之中，多此鬼神，炽盛世间，自言食肉得菩提路。阿难！我令比丘食五净肉，此肉皆我神力化生，本无命根。汝婆罗门，地多蒸湿，加以沙石，草菜不生。我以大悲，神力所加，因大慈悲，假名为肉，汝得其味。奈何如来灭度之后，食众生肉，名为释子。汝等当知！是食肉人，纵得心开，似三摩地，皆大罗刹，报终必沉生死苦海，非佛弟子。如是之人，相杀相吞，相食未已，云何是人得出三界？汝教世人修三摩地，次断杀生，是名如来先佛世尊第二决定清净明诲。是故阿难！若不断杀，修禅定者，譬如有人自塞其耳，高声大叫，求人不闻，此等名为欲隐弥露。清净比丘，及诸菩萨，于歧路行，不蹋生草，况以手拔。云何大悲，取诸众生血肉充食？</FONT></P>
<P><FONT size=3><STRONG>　　《一切智光明仙人慈心因缘不食肉经》：</STRONG></FONT></P>
<P><FONT size=3>　　宁当然身破眼目　　不忍行杀食众生<BR>　　诸佛所说慈悲经　　彼经中说行慈者<BR>　　宁破骨髓出头脑　　不忍啖肉食众生<BR>　　如佛所说食肉者　　此人行慈不满足<BR>　　常受短命多病身　　迷没生死不成佛　 </FONT></P>
<P><FONT size=3>　　<STRONG>《楞伽阿跋多罗宝经》：</STRONG></FONT></P>
<P><FONT size=3><STRONG>　　</STRONG>这时，世尊为了再次宣说断除肉食的义理，说了如下的偈语：</FONT></P>
<P><FONT size=3>　　曾悉为亲属，鄙秽不净杂，<BR>　　不净所生长，闻气悉恐怖。<BR>　　一切肉与葱，及诸韭蒜等，<BR>　　种种放逸酒，修行常远离。<BR>　　亦常离麻油，及诸穿孔床，<BR>　　以彼诸细虫，于中极恐怖。<BR>　　饮食生放逸，放逸生诸觉，<BR>　　从觉生爱欲，是故不应食。<BR>　　由食生贪欲，贪令心迷醉，<BR>　　迷醉长爱欲，生死不解脱。<BR>　　为利杀众生，以财网诸肉，<BR>　　二俱是恶业，死堕叫呼狱。<BR>　　若无教想求，则无三净肉，<BR>　　彼非无因有，是故不应食。<BR>　　彼诸修行者，由是悉远离，<BR>　　十方佛世尊，一切咸呵责。<BR>　　展转更相食，死堕虎狼类，<BR>　　臭秽可厌恶，所生常愚痴。<BR>　　多生旃陀罗，猎师谭婆种，<BR>　　或生陀夷尼，及诸食肉性，<BR>　　罗刹猫狸等，遍于是中生。<BR>　　缚象与大云，央掘利魔罗，<BR>　　及此楞伽经，我悉制断肉。<BR>　　诸佛及菩萨，声闻所呵责，<BR>　　食已无惭愧，生生常痴冥。<BR>　　先说见疑闻，已断一切肉，<BR>　　妄想不觉知，故生食肉处。<BR>　　如彼贪欲过，障碍圣解脱，<BR>　　酒肉葱韭蒜，悉为圣道障。<BR>　　未来世众生，于肉愚痴说，<BR>　　言此净无罪，佛听我等食。<BR>　　食如服药想，亦如食子肉，<BR>　　知足生厌离，修行行乞食。<BR>　　安住慈心者，我说常厌离，<BR>　　虎狼诸恶兽，恒可同游止。<BR>　　若食诸血肉，众生悉恐怖，<BR>　　是故修行者，慈心不食肉。<BR>　　食肉无慈慧，永背正解脱，<BR>　　及违圣表相，是故不应食。<BR>　　得生梵志种，及诸修行处，<BR>　　智慧富贵家，斯由不食肉</FONT></P>
<P><BR><FONT size=3><STRONG>　　大乘入楞伽经卷第六</STRONG></FONT></P>
<P><FONT size=3>　　大乘入楞伽经断食肉品第八：</FONT></P>
<P><FONT size=3>　　悉曾为亲属　　众秽所成长<BR>　　恐怖诸含生　　是故不应食<BR>　　一切肉与葱　　韭蒜及诸酒<BR>　　如是不净物　　修行者远离<BR>　　亦常离麻油　　及诸穿孔床<BR>　　以彼诸细虫　　于中大惊怖<BR>　　饮食生放逸　　放逸生邪觉<BR>　　从觉生于贪　　是故不应食<BR>　　邪觉生贪故　　心为贪所醉<BR>　　心醉长爱欲　　生死不解脱<BR>　　为利杀众生　　以财取诸肉<BR>　　二俱是恶业　　死堕叫唤狱<BR>　　不想不教求　　此三种名净<BR>　　世无如是肉　　食者我诃责<BR>　　更互相食啖　　死堕恶兽中<BR>　　臭秽而癫狂　　是故不应食<BR>　　猎师旃茶罗　　屠儿罗刹娑<BR>　　此等种中生　　斯皆食肉报<BR>　　食已无惭愧　　生生常癫狂<BR>　　诸佛及菩萨　　声闻所嫌恶<BR>　　象胁与大云　　涅槃央掘摩<BR>　　及此楞伽经　　我皆制断肉<BR>　　先说见闻疑　　已断一切肉<BR>　　以其恶习故　　愚者妄分别<BR>　　如贪障解脱　　肉等亦复然<BR>　　若有食之者　　不能入圣道<BR>　　未来世众生　　于肉愚痴说<BR>　　言此净无罪　　佛听我等食<BR>　　净食尚如药　　犹如子肉想<BR>　　是故修行者　　知量而行乞<BR>　　食肉背解脱　　及违圣表相<BR>　　令众生生怖　　是故不应食<BR>　　安住慈心者　　我说常厌离<BR>　　师子及虎狼　　应共同游止<BR>　　若于酒肉等　　一切皆不食<BR>　　必生贤圣中　　丰财具智慧</FONT></P>
<P><BR><FONT size=3><STRONG>　　佛说十善业道经不杀生利益</STRONG></FONT></P>
<P><FONT size=3>　　尔时世尊告龙王言：一切众生，心想异故，造业亦异，由是故有诸趣轮转……龙王！若离杀生，即得成就十离恼法，何等为十？一、于诸众生普施无畏。二、常于众生起大慈心。三、永断一切嗔恚习气。四、身常无病。五、寿命长远。六、恒为非人之所守护。七、常无恶梦，寝觉快乐。八、灭除怨结，众怨自解。九、无恶道怖。十、命终生天。是为十。 <BR></FONT></P>
<P><FONT size=3> </P></FONT>
    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 