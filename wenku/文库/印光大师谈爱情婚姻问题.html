<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,印光大师谈爱情婚姻问题' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>印光大师谈爱情婚姻问题</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     <p>&nbsp;</p>
&nbsp;
&nbsp;
<span style="color: #222222; font-size: 12pt">　　</span>
&nbsp;
<b><span style="color: #222222; font-size: 12pt">　　</span></b><b><span style="color: #222222; font-size: 12pt">(1) </span></b><b><span style="color: #222222; font-size: 12pt">立志如山，守身如玉</span></b>
&nbsp;
<span style="color: #222222; font-size: 12pt">　　兹有江苏太仓吴紫翔居士，念世祸之日亟，彼新学派，提倡废伦废节，专主自由爱恋，如决江堤，任其横流，俾一班青年男女，同陷于无底欲海漩澓之中。遂发心广印欲海回狂，施送各社会以期挽回狂澜。然众志成城，众擎易举，恳祈海内仁人君子，大发救世之心，量力印送，并劝有缘，普遍流通。又祈父诲其子，兄勉其弟，师诫其徒，友告其侣，俾得人人知其祸害，立志如山，守身如玉，不但不犯邪淫，即夫妇正淫，亦知撙节。将见鳏寡孤独，从兹日少，富寿康宁，人各悉得，身家由兹清吉，国界于以安宁，秽德转为懿德，灾殃变作祯祥。毕竟不费一钱，不劳微力，而得此美满之效果，仁人君子，谅皆当仁不让而乐为之也。</span><span style="color: #222222; font-size: 12pt">(</span><span style="color: #222222; font-size: 12pt">欲海回狂普劝受持流通序</span><span style="color: #222222; font-size: 12pt">)</span><span style="color: #222222; font-size: 12pt">《增三》</span>
&nbsp;
<b><span style="color: #222222; font-size: 12pt">　　</span></b><b><span style="color: #222222; font-size: 12pt">(2) </span></b><b><span style="color: #222222; font-size: 12pt">爱情既起，幻质斯托</span></b>
&nbsp;
<span style="color: #222222; font-size: 12pt">　　受身之始，厥由无明。迷本真如，妄生爱情。爱情既起，幻质斯托。遂认为我，永不能觉。如来愍之，特设方便。俾彼存亡，俱离我见。身既叵得，我从何有。圆灭四相，顿空五蕴。生灭既灭，寂灭现前。真如法性，复彼本然。离幻妄相，发菩提心。回向净土，觐光寿尊。闻法受记，证无生忍。乘大愿轮，度诸可愍。令彼一切，同生西方。咸于未来，作法中王。</span><span style="color: #222222; font-size: 12pt">(</span><span style="color: #222222; font-size: 12pt">普陀普济寺化身塔记</span><span style="color: #222222; font-size: 12pt">)</span><span style="color: #222222; font-size: 12pt">《增四》</span>
&nbsp;
<b><span style="color: #222222; font-size: 12pt">　　</span></b><b><span style="color: #222222; font-size: 12pt">(3) </span></b><b><span style="color: #222222; font-size: 12pt">汝等均少年，须知好歹</span></b>
&nbsp;
<span style="color: #222222; font-size: 12pt">　　现今世道人心，坏至其极。凡圣贤所传述之道，德，仁，义，孝，慈，廉，节，均废弃之。凡古昔所不忍见闻，不肯挂齿者，均极力提倡，期其一致进行。而男女自由恋爱，裸体相抱跳舞之场，与学校，不知其数。大学堂，画裸体画，以期美术进步。美术固能进步，绝不虑人道退步，畜道进步乎。汝等均少年，须知好歹，切不可于此种灭伦灭理之邪说中，中其毒气。则后来尚可自立于天地之间，而无所愧怍。否则，纵艺高学博，于己于人，有何所益。</span><span style="color: #222222; font-size: 12pt">(</span><span style="color: #222222; font-size: 12pt">复宁德恒德复居士书</span><span style="color: #222222; font-size: 12pt">)</span><span style="color: #222222; font-size: 12pt">《续一》（民国二十年）（皆德晋之弟）</span>
&nbsp;
<b><span style="color: #222222; font-size: 12pt">　　</span></b><b><span style="color: #222222; font-size: 12pt">(4) </span></b><b><span style="color: #222222; font-size: 12pt">此种儿女，还是无有为好</span></b>
&nbsp;
<span style="color: #222222; font-size: 12pt">　　不孝有三，无后为大，此对不尽人事者而言也。若已娶而不生，则固非不尽人事也。吾乡一居士无子，多方祈祷均不应，遂娶一妾。而妻妾不和，颇生闲气，又不生。一友为计画，拟于远乡娶一妾，不来家中，每年其友来往一二次，以期生子。有以此事告光者，光闻之，不胜慨叹。近来人心坏极，男女自由恋爱，几成公开。以一少年女子，独居于数百里外，此女不生外事，即是大贤，恐百千人中，也难有几个。况此一女，乃自成一家，尚须用人，其费用颇可观。幸而生子，好讥议者，必有暗昧之污蔑。不幸而又不生，则此女一生孤寂，其夫一生供给，真成自投牢狱，为女作奴，可不哀哉。此种计画，总因为名而起，以为无子乃系无德，有子则人便不以为无德也。名之累人，一至于此。我但尽我之分，一切不计，方为乐天知命。命本无子，积德以求，求而不得，有何所憾。今之打倒父子夫妇之伦，以自由爱恋，男女裸而抱之跳舞者，非其父母所生之儿女乎。此种儿女，还是无有为好。光兄弟三人，光最小，二兄皆无子，其门遂绝。光闻之，不胜欣慰，以其以后不会有造恶业辱祖先之子孙故也。此种事，岂但吾乡有之，或有与吾乡抱同情之感者，亦可以稍解其忧闷也。而况修行之人，不愿血脉相续。庞居士，男不婚，女不嫁。彭二林，一生宏法修净业，其妻生二女，无子，亦不娶妾，亦不令侄子过继。以彼志在往生西方，不愿续由淫欲而生之子孙也。吾人纵不敢高攀于庞，彭二林之芳规，可以自守。又何必设此种极危险之计画，而必欲得之也。或曰，汝如此说，过于不近人情，忍令祖先坟墓，无人拜扫奉祀耶。则曰，与其娶妾，而被人讥以暗昧，则何如到育婴堂，抱一个庞厚福态的为子，为两全其美。彼无人养，我养之为子，即救彼之命。亦可代我奉事先人，亦令彼之先人，不至痛其子孙之填沟壑也。此义举也，人以为螟蛉，螟蛉有何愧哉。</span><span style="color: #222222; font-size: 12pt">(</span><span style="color: #222222; font-size: 12pt">复胡奉尘居士书</span><span style="color: #222222; font-size: 12pt">)</span><span style="color: #222222; font-size: 12pt">《续一》（民国二十年）（又名师远）</span>
&nbsp;
<b><span style="color: #222222; font-size: 12pt">　　</span></b><b><span style="color: #222222; font-size: 12pt">(5) </span></b><b><span style="color: #222222; font-size: 12pt">其得益全在夫弃上</span></b>
&nbsp;
<span style="color: #222222; font-size: 12pt">　　赵冷姑之夫，弃妻恋妓，于世情论，为冷姑之命薄不幸，依佛法论之，实为大幸。若夫不见弃，则夫妻情爱，儿女纠缠，终日劳碌，便难念佛求生西方矣。今因夫弃，而得以专心念佛，将使临命终时，蒙佛接引，即便了生脱死，超凡入圣矣。其得益全在夫弃上，切诫勿生怨恨，当生感激。又当以己念佛功德，为其夫回向，令其速出迷途，早寻觉路。有此心肠，则爱憎二心，均不得而生，更能得念佛之大效矣。</span><span style="color: #222222; font-size: 12pt">(</span><span style="color: #222222; font-size: 12pt">复王慎斋居士书</span><span style="color: #222222; font-size: 12pt">)</span><span style="color: #222222; font-size: 12pt">《续一》（民国二十年）</span>
&nbsp;
<b><span style="color: #222222; font-size: 12pt">　　</span></b><b><span style="color: #222222; font-size: 12pt">(6) </span></b><b><span style="color: #222222; font-size: 12pt">孝女唯知有母，节女唯知有谊</span></b>
&nbsp;
<span style="color: #222222; font-size: 12pt">　　今人不但不讲忠之实际，即孝与节义，均不注意，每欲劝导，莫由发起。适彭孟庵居士，以湖南孝女传见示。孝女唯知有母，节女唯知有谊，而己身之死生不暇计也。虽其以身殉母殉谊之迹，不能为训于普通人，然其尽孝尽谊之诚，即天地鬼神，尚能感动，况同具此心之人类乎。不念鞠育之恩，随意自由爱恋者，见闻于此，能不惭愧欲死，因之痛改前愆，聿修后德乎。其有关于世道人心也大矣。又秦昭之操，比之坐怀不乱者，更深百倍。以一时不乱易，多日不乱难。况有邓某如不能自持，此女即归于君之语乎。竟能以少年男女，数十日，日同食，夜同眠，了无男女情欲之事，非浑合天理，绝无人欲者能之乎。余于安士全书，寿康宝鉴中，均附之。</span><span style="color: #222222; font-size: 12pt">(</span><span style="color: #222222; font-size: 12pt">杨椒山先生言行录序</span><span style="color: #222222; font-size: 12pt">)</span><span style="color: #222222; font-size: 12pt">《续二》（民二十年）</span>
&nbsp;
<b><span style="color: #222222; font-size: 12pt">　　</span></b><b><span style="color: #222222; font-size: 12pt">(7) </span></b><b><span style="color: #222222; font-size: 12pt">其人虽已逝，贞德无泯期</span></b>
&nbsp;
<span style="color: #222222; font-size: 12pt">　　天地之正气，人当大展施。男女虽有异，此理固无差。以同具佛性，即所谓秉彝。但得善扩充，作圣由此基。堪嗟近世人，欲以夏为夷。男女之范围，尽力弃靡遗。恋爱称高尚，贞节谓瑕疵。直欲举世人，与禽兽齐驰。伟哉张珊贞，矢死志莫移。既不蒙母谅，以翦而自剺。虽是农家女，足为闺阃仪。以身辅名教，可云大丈夫。其人虽已逝，贞德无泯期。惜未知佛法，终难出凡篱。果能生信愿，志心念阿弥。必蒙佛接引，往生七宝池。见佛闻妙法，渐进证菩提。尽未来际劫，常为天人师。</span><span style="color: #222222; font-size: 12pt">(</span><span style="color: #222222; font-size: 12pt">张珊贞烈女颂</span><span style="color: #222222; font-size: 12pt">)</span><span style="color: #222222; font-size: 12pt">《续二》</span>
&nbsp;
<b><span style="color: #222222; font-size: 12pt">　　</span></b><b><span style="color: #222222; font-size: 12pt">(8)</span></b><b><span style="color: #222222; font-size: 12pt">恋爱，亦属生死根本</span></b>
&nbsp;
<span style="color: #222222; font-size: 12pt">　　孟子谓，养生者不足以当大事，唯送死可以当大事。况临终能以念佛相助，则正念昭彰，随佛往生。成就亲往生，即是成就亲作佛。凡作佛者，必度无量无边众生。世间尽孝之事，尚有大于此乎。是宜竭尽吾诚，而极力助之也。倘或狃于习俗，不以成就正念为事。或预为洗澡，换衣，一经触动，心已纷动，若或疼痛，必生瞋恚。若或哭泣，必生恋爱。纷动，则正念已失，莫由往生。瞋恚，则或致堕落毒虫之类。恋爱，亦属生死根本。人非病狂，谁忍以行孝之愚诚，坏亲正念，令其失了生脱死，以至成佛之巨益，致堕三途恶道，及常劫轮回之极苦乎。此之行孝，与罗刹女爱人何异。罗刹女谓所吃之人曰，我爱汝，故吃汝。愿一切孝子贤孙，及诸仁慈眷属，同随顺佛度众生之心，切勿与罗刹女之爱相同。则亡者存者，通皆得大利益矣。</span><span style="color: #222222; font-size: 12pt">(</span><span style="color: #222222; font-size: 12pt">海门汲浜镇助念往生社缘起</span><span style="color: #222222; font-size: 12pt">)</span><span style="color: #222222; font-size: 12pt">《续二》（民二十年）</span>
&nbsp;
<b><span style="color: #222222; font-size: 12pt">　　</span></b><b><span style="color: #222222; font-size: 12pt">(9) </span></b><b><span style="color: #222222; font-size: 12pt">新的又何尝有益于世道人心</span></b><b><span style="color: #222222; font-size: 12pt">?</span></b>
&nbsp;
<span style="color: #222222; font-size: 12pt">　　新生机撷要，亦可为止杀之渐。旧生活的批评，何得录此。彼只知旧的坏，新的男女自由恋爱，打倒伦常，打倒廉耻，子弑其父，尚得奖誉。美术学校，使数女人裸体，数十男学生在周围，以所见之何方面，各各描画，当作一种功课，此无廉耻之女人，尚属教员之职，月得薪若干。新的又何尝有益于世道人心。欲挽回世道人心，何可登此种言论，自己宗旨，也不顾了。以后凡这些瞎捣乱之魔话，切不可登，免被明眼人见诮。</span><span style="color: #222222; font-size: 12pt">(</span><span style="color: #222222; font-size: 12pt">复周伯遒居士书十</span><span style="color: #222222; font-size: 12pt">)</span><span style="color: #222222; font-size: 12pt">《三二》</span>
&nbsp;
<b><span style="color: #222222; font-size: 12pt">　　</span></b><b><span style="color: #222222; font-size: 12pt">(10)</span></b><b><span style="color: #222222; font-size: 12pt">爱情锢蔽</span></b>
&nbsp;
<span style="color: #222222; font-size: 12pt">　　古语云，天下不治，匹夫有责。其责何在，在物不格耳。物若肯格，则知致，意诚，而心正，身修矣。（一人如是，亦有大益。人人如是，则太平矣。）物者何，即心中之私欲。格者，格除屏弃。人心中无有私欲，则知见自正。譬如爱妻爱子之人，由彼心中有一个爱情锢蔽到，女人儿子之坏，总见不到。若无爱情，则妻子之是是非非，直下如镜照象，一点也不会错乱。切不可以朱注中推极吾之知识为致知，穷尽天下事物之理为格物。若如此说，虽圣人也做不到。正心诚意之事，即一字不识之匹夫匹妇，但无偏私之欲心，均做得到。格致诚正修齐治平八事，从本上说，乃格物一事。物既格，则知致，意诚，心正，身修矣。</span><span style="color: #222222; font-size: 12pt">(</span><span style="color: #222222; font-size: 12pt">复琳圃居士书</span><span style="color: #222222; font-size: 12pt">)</span><span style="color: #222222; font-size: 12pt">《三二》</span>
&nbsp;
<b><span style="color: #222222; font-size: 12pt">　　</span></b><b><span style="color: #222222; font-size: 12pt">(11) </span></b><b><span style="color: #222222; font-size: 12pt">继往圣，开来学</span></b>
&nbsp;
<span style="color: #222222; font-size: 12pt">　　</span><span style="color: #dd2222; font-size: 12pt">今之学堂，直是一个陷人坑。不陷于邪说中，便陷于自由恋爱，任意冶游。</span><span style="color: #222222; font-size: 12pt">须知人只四五尺一动物耳。而与天地并称三才，则人之名，尊无与等。名既尊贵，必有尊贵之实，方可名之为人。否则便是衣冠禽兽，以其无有人之气分故也。才者，能也。天能生物。地能载物。人能继往圣，开来学，补天地之化育不及。故与天地并称之为三才也。若只知饮食男女，不知孝弟忠信，礼义廉耻，则较禽兽为恶劣。是人也，空得一世人身，绝无一点人气。则一气不来，当堕地狱。经百千劫，了无出期。欲为禽兽，尚不可得，况又得为人乎哉。汝最初不知此义，闻恶友之诱即冶游。及恶毒已受，疼痛不堪，好后又行又发又犯。亦太不知好歹，太无志节矣。须知男子冶游，与女子偷人，了无高下。世人每以女子偷人为贱，而于男子冶游，则不以为怪。此皆不知人之名义，所以有此恶劣知见也。幸汝以屡次受苦，始知回头，亦是宿世善根所使。而光又详说所以者，恐汝此心未死，后来或复蹈此覆辙。故欲使知人名尊贵，而不致自暴自弃。并以此劝谕一切青年男女，同凛人之尊贵名称。实行敦伦尽分，闲邪存诚，诸恶莫作，众善奉行之世善。又复发菩提心，普利自他，同皆生信发愿，念佛圣号，求生西方，以修出世之善。是则可名为人。虽不能继往开来，参赞天地之化育，如古圣贤。然亦有少分继往开来参赞之功德，则人之名，方有实际，不成空谈。今为汝取法名为宗诚。宗，主也，本也。谓以真实至诚，自行化他。不使有一丝毫虚假，及恶劣念头，以至辜负人之一字也。五戒且先自持，既能真持，久之则受，又有何难。倘心仍犹豫，是则名为儿戏。不但汝自罪过，光亦同得罪过。（六月八日）</span><span style="color: #222222; font-size: 12pt">(</span><span style="color: #222222; font-size: 12pt">复柏龄居士书</span><span style="color: #222222; font-size: 12pt">)</span><span style="color: #222222; font-size: 12pt">《三三》</span>
&nbsp;
<b><span style="color: #222222; font-size: 12pt">　　</span></b><b><span style="color: #222222; font-size: 12pt">(12) </span></b><b><span style="color: #222222; font-size: 12pt">只可随他去</span></b>
&nbsp;
<span style="color: #222222; font-size: 12pt">　　今之儿女婚嫁，一本于自主，只可随他去。否则彼等后来或有怨言。然虽云无怨言，一旦情爱稍歇，则离婚别配者，不知有若干数也。国家将兴，必从伦纪上振兴。国家将衰，必从伦纪上废弛。伦纪不讲，说什家教。家教既无，国岂能有贤人乎。此吾国之一大不幸也。儿女事若了，当令彼自作主张，以撑自己之新场面。吾人专心念佛，以修自己之旧法门。则彼此各适其适。庶不至因过虑儿女事，以误自己生死大事也。</span><span style="color: #222222; font-size: 12pt">(</span><span style="color: #222222; font-size: 12pt">复慧海居士书二</span><span style="color: #222222; font-size: 12pt">)</span><span style="color: #222222; font-size: 12pt">《三三》</span>
&nbsp;
&nbsp;
&nbsp;
&nbsp;
&nbsp;
    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 