<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,与大兴善寺体安和尚书---印光大师' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>与大兴善寺体安和尚书---印光大师</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<!--[/diy]-->

<table cellpadding="0" cellspacing="0" class="vwtb"><tr><td id="article_content">
<P align=center><SPAN id=thread_subject><FONT color=#1111ee size=5><STRONG>与大兴善寺体安和尚书---印光大师</STRONG></FONT></SPAN></P>
<P><SPAN><FONT color=#1111ee size=6><STRONG></STRONG></FONT></SPAN>&nbsp;</P><SPAN>
<FONT style="BACKGROUND-COLOR: rgb(255,255,223)"><FONT face=Simsun><FONT color=#1111ee size=6><STRONG>印光大师</STRONG></FONT><FONT color=#1111ee size=6><STRONG>文钞卷第一</STRONG></FONT></FONT></FONT>
<FONT style="BACKGROUND-COLOR: rgb(255,255,223)"><FONT face=Simsun color=#1111ee size=6><STRONG></STRONG></FONT></FONT>
<FONT style="BACKGROUND-COLOR: rgb(255,255,223)"><FONT face=Simsun color=#1111ee size=6><STRONG>书一</STRONG></FONT></FONT>
<FONT style="BACKGROUND-COLOR: rgb(255,255,223)"><FONT face=Simsun color=#1111ee size=6><STRONG></STRONG></FONT></FONT>
<FONT style="BACKGROUND-COLOR: rgb(255,255,223)"><FONT face=Simsun color=#1111ee size=6><STRONG>与大兴善寺体安和尚书（戊戌年稿、教行理三、唯约教论、今以教理约教、行果约机、谓依教理以起行、行满方克证果也、）</STRONG></FONT></FONT>
<FONT style="BACKGROUND-COLOR: rgb(255,255,223)"><FONT face=Simsun color=#1111ee size=6><STRONG></STRONG></FONT></FONT>
<FONT style="BACKGROUND-COLOR: rgb(255,255,223)"><FONT face=Simsun><FONT color=#1111ee size=6><STRONG>教理行果．乃佛法之纲宗。忆佛念佛．实得道之捷径。在昔之时．随修一法．而四者皆备。即今之世．若舍</STRONG></FONT><FONT color=#1111ee size=6><STRONG>净土</STRONG></FONT><FONT color=#1111ee size=6><STRONG>．则果证全无。良以去圣时遥．人根陋劣。匪仗佛力．决难解脱。</STRONG></FONT></FONT></FONT>
<FONT style="BACKGROUND-COLOR: rgb(255,255,223)"><FONT face=Simsun color=#1111ee size=6><STRONG>夫所谓净土法门者．以其普摄上中下根．高超律教禅宗．实诸佛彻底之悲心．示众生本具之体性。汇三乘五性．同归净域。导上圣下凡．共证真常。九界众生离此法．上不能圆成佛道。十方诸佛舍此法．下不能普利群生。所以往圣前贤．人人趣向。千经万论．处处指归。</STRONG></FONT></FONT>
<FONT style="BACKGROUND-COLOR: rgb(255,255,223)"><FONT face=Simsun color=#1111ee size=6><STRONG>自华严导归之后．尽十方世界海诸大菩萨．无一不求生净土。由祇园演说以来．凡西天东土中一切著述．末后皆结归莲邦。粤自大教东流．庐山创兴莲社．一倡百和．无不率从。而其大有功而显著者．北魏则有昙鸾．鸾乃不测之人也。因事至南朝见梁武帝．后复归北。武帝每向北稽首日．鸾法师．肉身菩萨也。陈隋则有智者。唐则有道绰．踵昙鸾之教．专修净业。一生讲净土三经．几二百遍。</STRONG></FONT></FONT>
<FONT style="BACKGROUND-COLOR: rgb(255,255,223)"><FONT face=Simsun color=#1111ee size=6><STRONG>绰之门出善导．以至承远．法照．少康．大行．则莲风普扇于中外矣。由此诸宗知识．莫不以此道密修显化．自利利他矣。</STRONG></FONT></FONT>
<FONT style="BACKGROUND-COLOR: rgb(255,255,223)"><FONT face=Simsun color=#1111ee size=6><STRONG>至如禅宗．若单提向上．则一法不立．佛尚无著落处．何况念佛求生净土。此真诵之一泯一切皆泯．所谓实际理地．不受一尘．显性体也。若确论修持．则一法不废．不作务即不食．何况念佛求生净土。</STRONG></FONT></FONT>
<FONT style="BACKGROUND-COLOR: rgb(255,255,223)"><FONT face=Simsun color=#1111ee size=6><STRONG>此俗谛之一立一切皆立．所谓佛事门中不舍一法．显性具也。必欲弃俗谛而言真谛．则非真谛也。如弃四大五蕴而觅心性。身既不存．心将安寄也。若即俗谛以明真谛．乃实真谛也。如在眼曰见．在耳曰闻．即四大五蕴而显心性也。</STRONG></FONT></FONT>
<FONT style="BACKGROUND-COLOR: rgb(255,255,223)"><FONT face=Simsun color=#1111ee size=6><STRONG>此从上诸祖密修净土之大旨也。但未广显传述．故非深体祖意．则不得而知。然于百丈立祈祷病僧．化送亡僧之规．皆归净土。</STRONG></FONT></FONT>
<FONT style="BACKGROUND-COLOR: rgb(255,255,223)"><FONT face=Simsun color=#1111ee size=6><STRONG>又曰．修行以念佛为稳当。及真歇了．谓净土一法．直接上上根器．傍引中下之流。</STRONG></FONT></FONT>
<FONT style="BACKGROUND-COLOR: rgb(255,255,223)"><FONT face=Simsun color=#1111ee size=6><STRONG>又曰．洞下一宗．皆务密修．以净土见佛．尤简易于宗门。又曰．乃佛乃祖．在教在禅．皆修净土．同归一源。可以见其梗概矣。</STRONG></FONT></FONT>
<FONT style="BACKGROUND-COLOR: rgb(255,255,223)"><FONT face=Simsun color=#1111ee size=6><STRONG>至永明大师．以古佛身．乘愿出世。方显垂言教．著书传扬。又恐学者路头不清利害混乱．遂极力说出一四料简偈。可谓提大藏之纲宗．作歧途之导师。使学者于八十字中．顿悟出生死证涅槃之要道。其救世婆心．千古未有也。</STRONG></FONT></FONT>
<FONT style="BACKGROUND-COLOR: rgb(255,255,223)"><FONT face=Simsun color=#1111ee size=6><STRONG>其后诸宗师．皆明垂言教．偏赞此法。如长芦赜．天衣怀．圆照本．大通本．中峰本．天如则．楚石琦空谷隆等．大祖师。虽宏禅宗．偏赞净土。至莲池大师参笑岩大悟之后．则置彼而取此。以净业若成．禅宗自得。喻已浴大海者．必用百川水。身到含元殿．不须问长安。</STRONG></FONT></FONT>
<FONT style="BACKGROUND-COLOR: rgb(255,255,223)"><FONT face=Simsun color=#1111ee size=6><STRONG>自后蕅益．截流．省庵．梦东等．诸大祖师．莫不皆然。盖以因时制宜．法须逗机．若不如是．则众生不能得度矣。</STRONG></FONT></FONT>
<FONT style="BACKGROUND-COLOR: rgb(255,255,223)"><FONT face=Simsun color=#1111ee size=6><STRONG>自兹厥后．佛法渐衰。加以发匪回匪．则法轮几乎停转。虽有知识．各攻其业。以力不暇及．置此道于不问。有谈及此事．闻者若将浼焉。幸有一二大心缁白．刊刻流布。令祖教不灭．使来哲得闻．实莫大之幸也。</STRONG></FONT></FONT>
<P><FONT size=6><BR><STRONG><FONT color=#1111ee></FONT></STRONG></FONT>&nbsp;</P>
<FONT style="BACKGROUND-COLOR: rgb(255,255,223)"><FONT face=Simsun color=#1111ee size=6><STRONG>弟）以阐提出家．自揣根性庸劣．罪业洪深。故于宗教二途．概不敢妄行染指。惟于仗佛慈力．带业往生一法．颇生信向。十余年来．悠悠虚度．毫未得益．但自西徂东．由北至南．往返万余里．阅人多矣。其有平日自命通宗通教．视净土若秽物．恐其污已者．临终多是手忙脚乱．呼爷叫娘。</STRONG></FONT></FONT>
<FONT style="BACKGROUND-COLOR: rgb(255,255,223)"><FONT face=Simsun><FONT color=#1111ee size=6><STRONG>其有老实，</STRONG></FONT><FONT color=#1111ee size=6><STRONG>持戒</STRONG></FONT><FONT color=#1111ee size=6><STRONG>念佛．纵信愿未极．瑞相不现．皆是安然命终。其故何哉．良由心水澄清．由分别而昏动。识波奔涌．因佛号以渟凝。所以上智不如下愚．弄巧反成大拙也。</STRONG></FONT></FONT></FONT>
<FONT style="BACKGROUND-COLOR: rgb(255,255,223)"><FONT face=Simsun color=#1111ee size=6><STRONG>伏愿和尚发菩提心．宏扬此法。倘净土经论．尽皆通彻．则何幸如之。若或未尽钻研．或恐违背本宗．不敢称性发挥．当权将宗教两门工夫．暂时歇手。凡有阐扬净土者．平心和气读之．使扬禅抑净之心．无丝毫芥蒂。必究佛祖偏赞之所以．四众遵违之利害．则不被门庭隔碍．而敢于一切禅教律人前．称性发挥．无复畏惮矣。</STRONG></FONT></FONT>
<FONT style="BACKGROUND-COLOR: rgb(255,255,223)"><FONT face=Simsun color=#1111ee size=6><STRONG>然净土书多．最要唯十要。十要中断疑生信．尤推或问．直指．合论．为破坚冲锐之元勋也。其外净土圣贤录．历载诸菩萨祖师居士妇女．及恶人畜生往生事迹。读之则知历代禅教律诸四众求生净土．如群星之拱北。众水之朝东而。龙舒净土文．言浅义周．词详理备．为接引初机第一要书。若欲普利众生者．此书万不可忽也。（弟）昔遇善子平者言．寿不过三十八．今适满其数。恐无常倏至所以专持佛号．预待临终。设无常果至．则后会无期。兼欲雪在家毁谤佛法之罪．故不避忌讳．略采野芹．献于饱餐王膳大富长者座下。祈悯而纳之．福我秦邦。提永明之正令．遵莲池之遗规。使自他同出生死．幽显共生西方。则净土兴而宗风不坠．众生福而国运常亨。所谓移花赚蝶至．买石得云饶。书此大旱望雨之诚．用卜同归莲邦之庆。祈垂海涵．则法门幸甚．众生幸甚。</STRONG></FONT></FONT>
<FONT style="BACKGROUND-COLOR: rgb(255,255,223)"><FONT face=Simsun><STRONG><FONT size=5></FONT></STRONG></FONT></FONT>
<P><BR></SPAN>&nbsp;</P></td></tr></table>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 