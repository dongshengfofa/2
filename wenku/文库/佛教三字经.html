<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,佛教三字经' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>佛教三字经</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     <FONT size=4>
<P align=justify> </P>
<P align=justify></FONT><FONT size=4>　　据印光法师序言所述，《佛教三字经》的主要内容是“略叙如来降生成道，说法度生；列祖续佛慧命，随机施教；及与古德自利利他嘉言懿行”等事迹和法理，世人通过诵习是文，可“知佛经之要义，明祖道之纲宗”，其最终的意义“是在后进之发心造修焉”。这是一本佛学入门书，主要内容是以韵文的形式，提挈佛法的主要精神，辨析佛学的基本义理，介绍佛教的主要宗派等。 </FONT></P><FONT size=4>
<P align=center><BR></P></FONT>
<P align=center><STRONG><FONT size=4>壹 佛教起缘</FONT></STRONG></P>
<P align=center><FONT size=4><BR></FONT></P>
<P align=center><STRONG><FONT size=4>   1 法界生起</FONT></STRONG></P>
<P align=center><FONT size=4><BR></FONT></P>
<P align=center><FONT color=#ee1111 size=4><STRONG>无始终，无内外，强立名，为法界。</STRONG></FONT></P>
<P align=center><FONT color=#ee1111 size=4><STRONG>法界性，即法身。因不觉，号无明。</STRONG></FONT></P>
<P align=center><FONT color=#ee1111 size=4><STRONG>空色现，情器分，三世间，从此生。</STRONG></FONT></P>
<P align=center><FONT color=#ee1111 size=4><STRONG>迷则凡，悟则圣。真如体，须亲证。</STRONG></FONT></P>
<P align=center><FONT size=4><BR></FONT></P>
<P align=center><FONT size=4>  <STRONG> 2 证道成佛</STRONG></FONT></P>
<P align=center><FONT size=4><BR></FONT></P>
<P align=center><FONT color=#e61a1a size=4><STRONG>证者谁？释迦尊，大悲愿，示诞生。</STRONG></FONT></P>
<P align=center><FONT color=#e61a1a size=4><STRONG>处王宫，求出离，夜逾城，人不知。</STRONG></FONT></P>
<P align=center><FONT color=#e61a1a size=4><STRONG>入雪山，修苦行，六年间，习寂定。</STRONG></FONT></P>
<P align=center><FONT color=#e61a1a size=4><STRONG>从定起，出山来，坐树下，心境开。</STRONG></FONT></P>
<P align=center><FONT color=#e61a1a size=4><STRONG>天龙喜，魔胆落，睹明星，成正觉。</STRONG></FONT></P>
<P align=center><FONT size=4><BR></FONT></P>
<P align=center><FONT size=4>  <STRONG> 3 启教传道</STRONG></FONT></P>
<P align=center><FONT size=4><BR></FONT></P>
<P align=center><FONT color=#ee1111 size=4><STRONG>启大教，说华严；刹尘海，现宝莲。</STRONG></FONT></P>
<P align=center><FONT color=#ee1111 size=4><STRONG>愍凡愚，不能听，隐尊特，显劣应。</STRONG></FONT></P>
<P align=center><FONT color=#ee1111 size=4><STRONG>说阿含，第二时。四谛法，接小机。</STRONG></FONT></P>
<P align=center><FONT color=#ee1111 size=4><STRONG>证四果，出生灭。演方等，破法执。</STRONG></FONT></P>
<P align=center><FONT color=#ee1111 size=4><STRONG>第四时，谈般若，二乘转，教菩萨。</STRONG></FONT></P>
<P align=center><FONT color=#ee1111 size=4><STRONG>开显圆，法华会，学无学，得授记。</STRONG></FONT></P>
<P align=center><FONT color=#ee1111 size=4><STRONG>《涅槃经》，最后说，显真常，扶戒律。</STRONG></FONT></P>
<P align=center><FONT color=#ee1111 size=4><STRONG>五时教，如是说。亦融通，亦分别；</STRONG></FONT></P>
<P align=center><FONT color=#ee1111 size=4><STRONG>化道圆，归真际。</STRONG></FONT></P>
<P align=center><FONT size=4><BR></FONT></P>
<P align=center><STRONG><FONT size=4>4 结集三藏</FONT></STRONG></P>
<P align=center><FONT size=4><BR></FONT></P>
<P align=center><FONT color=#f70909 size=4><STRONG>双树间，吉祥逝。荼毗后，分舍利。</STRONG></FONT></P>
<P align=center><FONT color=#f70909 size=4><STRONG>阿育王，变古制，碎宝末，造浮图，</STRONG></FONT></P>
<P align=center><FONT color=#f70909 size=4><STRONG>役鬼神，遍阎浮。优填王，始造像，</STRONG></FONT></P>
<P align=center><FONT color=#f70909 size=4><STRONG>令后人，修供养。大迦叶，命阿难，</STRONG></FONT></P>
<P align=center><FONT color=#f70909 size=4><STRONG>结集经，石窟间。修多罗，是经藏；</STRONG></FONT></P>
<P align=center><FONT color=#f70909 size=4><STRONG>毗奈耶，是律藏；阿毗昙，是论藏。</STRONG></FONT></P>
<P align=center><FONT color=#f70909 size=4><STRONG>正法隆，外道丧。藏分三，部十二。</STRONG></FONT></P>
<P align=center><FONT color=#f70909 size=4><STRONG>遇有缘，作佛事。</STRONG></FONT></P>
<P align=center><FONT size=4><BR></FONT></P>
<P align=center><STRONG><FONT size=4> 贰 中国佛教</FONT></STRONG></P>
<P align=center><FONT size=4><BR></FONT></P>
<P align=center><STRONG><FONT size=4>5 佛法东传</FONT></STRONG></P>
<P align=center><FONT size=4><BR></FONT></P>
<P align=center><STRONG><FONT color=#f70909 size=4>汉明帝，梦金人，求圣教，遣蔡愔。</FONT></STRONG></P>
<P align=center><STRONG><FONT color=#f70909 size=4>腾兰来，经像至。初译经，《四十二》。</FONT></STRONG></P>
<P align=center><STRONG><FONT color=#f70909 size=4>道教徒，兴恶念，请焚经，为试验。</FONT></STRONG></P>
<P align=center><STRONG><FONT color=#f70909 size=4>道经毁，佛经全，光炽盛，耀人天。</FONT></STRONG></P>
<P align=center><STRONG><FONT color=#f70909 size=4>善男女，皆生信，求出家，期亲证。</FONT></STRONG></P>
<P align=center><STRONG><FONT color=#f70909 size=4>建十寺，安僧尼。三宝备，始于兹。</FONT></STRONG></P>
<P align=center><STRONG><FONT size=4><FONT color=#f70909>溯源流，知宗派，宗有十，分大小。</FONT><BR></FONT></P></STRONG>
<P align=center><STRONG><FONT size=4>6 小乘二宗</FONT></STRONG><FONT size=4><BR></FONT></P>
<P align=center><FONT color=#f70909 size=4><STRONG>成实宗，六代盛；高僧传，可为证。</STRONG></FONT></P>
<P align=center><FONT color=#f70909 size=4><STRONG>俱舍宗，陈至唐，五代后，渐微茫。</STRONG></FONT></P>
<P align=center><FONT color=#f70909 size=4><STRONG>此二宗，是小乘。律大小，七大乘。</STRONG></FONT></P>
<P align=center><FONT size=4><BR></FONT></P>
<P align=center><STRONG><FONT size=4>7 禅宗</FONT></STRONG></P>
<P align=center><FONT size=4><BR></FONT></P>
<P align=center><FONT color=#ee1111 size=4><STRONG>传心印，为禅宗；佛拈花，迦叶通。</STRONG></FONT></P>
<P align=center><FONT color=#ee1111 size=4><STRONG>授阿难，为二祖，次第承，皆可数。</STRONG></FONT></P>
<P align=center><FONT color=#ee1111 size=4><STRONG>第十二，号马鸣，造《起信》，大乘兴。</STRONG></FONT></P>
<P align=center><FONT color=#ee1111 size=4><STRONG>十四祖，名龙树，入龙宫，《华严》遇，</STRONG></FONT></P>
<P align=center><FONT color=#ee1111 size=4><STRONG>传世间，法雨注；造诸论，施甘露。</STRONG></FONT></P>
<P align=center><FONT color=#ee1111 size=4><STRONG>廿八祖，达磨尊，来东土，示性真；</STRONG></FONT></P>
<P align=center><FONT color=#ee1111 size=4><STRONG>离文字，要亲证。有慧可，得心印。</STRONG></FONT></P>
<P align=center><FONT color=#ee1111 size=4><STRONG>传僧璨，为三祖。《信心铭》，超今古。</STRONG></FONT></P>
<P align=center><FONT color=#ee1111 size=4><STRONG>第四祖，名道信，知无缚，解脱竟。</STRONG></FONT></P>
<P align=center><FONT color=#ee1111 size=4><STRONG>五祖忍，居黄梅，东山上，道场恢。</STRONG></FONT></P>
<P align=center><FONT color=#ee1111 size=4><STRONG>第六祖，名慧能，传衣钵，道大行。</STRONG></FONT></P>
<P align=center><FONT color=#ee1111 size=4><STRONG>六祖下，二禅师，南岳让，青原思。</STRONG></FONT></P>
<P align=center><FONT color=#ee1111 size=4><STRONG>南岳下，一马驹，踏杀人，遍寰区。</STRONG></FONT></P>
<P align=center><FONT color=#ee1111 size=4><STRONG>青原下，一石头，石头路，滑似油。</STRONG></FONT></P>
<P align=center><FONT color=#ee1111 size=4><STRONG>分五家，派各别：临济宗，行棒喝，</STRONG></FONT></P>
<P align=center><FONT color=#ee1111 size=4><STRONG>玄要分，宾主别，人与境，夺不夺；</STRONG></FONT></P>
<P align=center><FONT color=#ee1111 size=4><STRONG>沩仰宗，示圆相，暗机投，义海畅；</STRONG></FONT></P>
<P align=center><FONT color=#ee1111 size=4><STRONG>曹洞宗，传宝镜，定君臣，行正令；</STRONG></FONT></P>
<P align=center><FONT color=#ee1111 size=4><STRONG>云门宗，顾鉴咦，一字关，透者希；</STRONG></FONT></P>
<P align=center><FONT color=#ee1111 size=4><STRONG>法眼宗，明六相，禅与教，无两样。</STRONG></FONT></P>
<P align=center><FONT size=4><BR></FONT></P>
<P align=center><FONT color=#3c3cc4 size=4><STRONG>8 律宗</STRONG></FONT></P>
<P align=center><FONT size=4><BR></FONT></P>
<P align=center><FONT color=#ff0000 size=4><STRONG>既明宗，须知律；持五戒，本乃立。</STRONG></FONT></P>
<P align=center><FONT color=#ff0000 size=4><STRONG>为沙弥，持五戒；比丘僧，具足戒，</STRONG></FONT></P>
<P align=center><FONT color=#ff0000 size=4><STRONG>戒二百，又五十；尼增百，戒始足；</STRONG></FONT></P>
<P align=center><FONT color=#ff0000 size=4><STRONG>梵网戒，制菩萨，重有十，轻四八。</STRONG></FONT></P>
<P align=center><FONT color=#ff0000 size=4><STRONG>律门祖，优婆离，承佛印，肃清规。</STRONG></FONT></P>
<P align=center><FONT color=#ff0000 size=4><STRONG>先束身，次摄心，得圆通，证道深。</STRONG></FONT></P>
<P align=center><FONT color=#ff0000 size=4><STRONG>唐道宣，精毗尼，大小乘，咸总持。</STRONG></FONT></P>
<P align=center><FONT color=#ff0000 size=4><STRONG>宋元照，继其后，著述多，善分别。</STRONG></FONT></P>
<P align=center><FONT color=#ff0000 size=4><STRONG>既明律，须研教，辩权实，判大小。</STRONG></FONT></P>
<P align=center><FONT size=4><BR></FONT></P>
<P align=center><STRONG><FONT size=4>9 天台宗</FONT></STRONG></P>
<P align=center><FONT size=4><BR></FONT></P>
<P align=center><FONT color=#f70909 size=4><STRONG>北齐朝，有慧文，读《中论》，得其精；</STRONG></FONT></P>
<P align=center><FONT color=#f70909 size=4><STRONG>祖龙树，立三观，空假中，归一贯。</STRONG></FONT></P>
<P align=center><FONT color=#f70909 size=4><STRONG>传弟子，南岳思，止观法，万世师。</STRONG></FONT></P>
<P align=center><FONT color=#f70909 size=4><STRONG>第三世，有智者，演教观，判高下；</STRONG></FONT></P>
<P align=center><FONT color=#f70909 size=4><STRONG>藏与通，别与圆，此四教，至今传。</STRONG></FONT></P>
<P align=center><FONT color=#f70909 size=4><STRONG>谈性具，善恶兼，百界如，有三千。</STRONG></FONT></P>
<P align=center><FONT color=#f70909 size=4><STRONG>此一派，号天台；宗《法华》，佛慧开。</STRONG></FONT></P>
<P align=center><FONT size=4><BR></FONT></P>
<P align=center><STRONG><FONT size=4>10 华严宗</FONT></STRONG></P>
<P align=center><FONT size=4><BR></FONT></P>
<P align=center><FONT color=#ff0000 size=4><STRONG>《华严经》，最尊胜，初传来，在东晋。</STRONG></FONT></P>
<P align=center><FONT color=#ff0000 size=4><STRONG>杜顺师，是文殊，阐《华严》，盘走珠。</STRONG></FONT></P>
<P align=center><FONT color=#ff0000 size=4><STRONG>第一传，得智俨，作《搜玄》，记十卷。</STRONG></FONT></P>
<P align=center><FONT color=#ff0000 size=4><STRONG>第二传，是贤首，《探玄记》，世希有。</STRONG></FONT></P>
<P align=center><FONT color=#ff0000 size=4><STRONG>《清凉疏》，释新经；并作钞，博而精。</STRONG></FONT></P>
<P align=center><FONT color=#ff0000 size=4><STRONG>小与始，终与顿，至于圆，五教振。</STRONG></FONT></P>
<P align=center><FONT color=#ff0000 size=4><STRONG>四法界，十玄门，暨六相，义最纯。</STRONG></FONT></P>
<P align=center><FONT color=#ff0000 size=4><STRONG>因赅果，果彻因，摄万法，归一真。</STRONG></FONT></P>
<P align=center><FONT color=#ff0000 size=4><STRONG>圭峰密，疏《圆觉》，《大钞》详，《小钞》略。</STRONG></FONT></P>
<P align=center><FONT color=#ff0000 size=4><STRONG>此一派，贤首宗，亦行布，亦圆融。</STRONG></FONT></P>
<P align=center><FONT size=4><BR></FONT></P>
<P align=center><STRONG><FONT size=4>11 法相宗</FONT></STRONG></P>
<P align=center><FONT size=4><BR></FONT></P>
<P align=center><FONT color=#ff0000 size=4><STRONG>唐玄奘，游西域，学瑜伽，祖弥勒；</STRONG></FONT></P>
<P align=center><FONT color=#ff0000 size=4><STRONG>传戒贤，大论师，亲传授，历年时。</STRONG></FONT></P>
<P align=center><FONT color=#ff0000 size=4><STRONG>归长安，传窥基，通因明，善三支；</STRONG></FONT></P>
<P align=center><FONT color=#ff0000 size=4><STRONG>《成唯识》，作《疏记》，破邪宗，伸正义。</STRONG></FONT></P>
<P align=center><FONT color=#ff0000 size=4><STRONG>有现量，有比量，究竟依，圣教量。</STRONG></FONT></P>
<P align=center><FONT color=#ff0000 size=4><STRONG>遍计执，依他性，二者离，圆成证。</STRONG></FONT></P>
<P align=center><FONT color=#ff0000 size=4><STRONG>此一宗，号慈恩，先谈相，后显真。</STRONG></FONT></P>
<P align=center><FONT size=4><BR></FONT></P><STRONG>
<P align=center><BR><FONT size=4>12 三论宗</FONT></STRONG></P>
<P align=center><FONT size=4><BR></FONT></P>
<P align=center><FONT color=#f70909 size=4><STRONG>三论宗，传最古，秦罗什，来兹土。</STRONG></FONT></P>
<P align=center><FONT color=#f70909 size=4><STRONG>真空义，唯第一，群弟子，竟传习。</STRONG></FONT></P>
<P align=center><FONT color=#f70909 size=4><STRONG>曰《中论》，曰《百论》，《十二门》，为三论。</STRONG></FONT></P>
<P align=center><FONT color=#f70909 size=4><STRONG>唐吉藏，施大功，《三论疏》，传海东。</STRONG></FONT></P>
<P align=center><FONT color=#f70909 size=4><STRONG>法藏释，十二门，《宗致记》，至今存。</STRONG></FONT></P>
<P align=center><FONT size=4><BR></FONT></P>
<P align=center><STRONG><FONT size=4>13 密宗</FONT></STRONG></P>
<P align=center><FONT size=4><BR></FONT></P>
<P align=center><FONT color=#f70909 size=4><STRONG>善无畏，至长安，唐一行，受真传。</STRONG></FONT></P>
<P align=center><FONT color=#f70909 size=4><STRONG>作疏释，《大日经》；真言教，始得明。</STRONG></FONT></P>
<P align=center><FONT color=#f70909 size=4><STRONG>金刚智，及不空，接踵来，广流通。</STRONG></FONT></P>
<P align=center><FONT color=#f70909 size=4><STRONG>灌顶法，不轻授；非法器，转获咎。</STRONG></FONT></P>
<P align=center><FONT color=#f70909 size=4><STRONG>立禁令，自明始，秘密宗，敕停止。</STRONG></FONT></P>
<P align=center><FONT size=4><BR></FONT></P>
<P align=center><STRONG><FONT size=4>14 净土宗</FONT></STRONG></P>
<P align=center><FONT size=4><BR></FONT></P>
<P align=center><FONT color=#f70909 size=4><STRONG>晋慧远，住匡庐，结莲社，德不孤。</STRONG></FONT></P>
<P align=center><FONT color=#f70909 size=4><STRONG>魏昙鸾，修妙观，生品高，瑞相现。</STRONG></FONT></P>
<P align=center><FONT color=#f70909 size=4><STRONG>唐道绰，暨善导，唱专修，为妙道；</STRONG></FONT></P>
<P align=center><FONT color=#f70909 size=4><STRONG>此法门，三经说，大经该，小经切。</STRONG></FONT></P>
<P align=center><FONT color=#f70909 size=4><STRONG>观经语，最惊人，许五逆，得往生。</STRONG></FONT></P>
<P align=center><FONT color=#f70909 size=4><STRONG>三藏教，所不摄，佛愿力，诚难测，</STRONG></FONT></P>
<P align=center><FONT color=#f70909 size=4><STRONG>一称名，众罪灭；临终时，佛来接，</STRONG></FONT></P>
<P align=center><FONT color=#f70909 size=4><STRONG>下中上，根不齐，一句佛，同生西，</STRONG></FONT></P>
<P align=center><FONT color=#f70909 size=4><STRONG>既往生，皆不退，亲见佛，得授记，</STRONG></FONT></P>
<P align=center><FONT color=#f70909 size=4><STRONG>净土宗，真简要，协时机，妙中妙。</STRONG></FONT></P>
<P align=center><FONT size=4><BR></FONT></P>
<P align=center><STRONG><FONT size=4> 叁 佛法概论</FONT></STRONG></P>
<P align=center><FONT size=4><BR></FONT></P>
<P align=center><STRONG><FONT size=4>15 忏悔法及实质</FONT></STRONG></P>
<P align=center><FONT size=4><BR></FONT></P>
<P align=center><FONT color=#ff0000 size=4><STRONG>上十宗，已说完，忏悔法，更须深。</STRONG></FONT></P>
<P align=center><FONT color=#ff0000 size=4><STRONG>慈悲忏，何人集，志公等，高僧十。</STRONG></FONT></P>
<P align=center><FONT color=#ff0000 size=4><STRONG>梁武帝，心至诚，度故妻，脱蟒形。</STRONG></FONT></P>
<P align=center><FONT color=#ff0000 size=4><STRONG>唐悟达，有夙业，人面疮，生于膝，</STRONG></FONT></P>
<P align=center><FONT color=#ff0000 size=4><STRONG>遇神僧，为洗怨，三昧水，浇既痊。</STRONG></FONT></P>
<P align=center><FONT color=#ff0000 size=4><STRONG>作水忏，后世传，如法行，利无边。</STRONG></FONT></P>
<P align=center><FONT size=4><BR></FONT></P>
<P align=center><STRONG><FONT size=4>16 诸法</FONT></STRONG></P>
<P align=center><FONT size=4><BR></FONT></P>
<P align=center><FONT color=#ff0000 size=4><STRONG>为学者，须知法。染与净，善分别。</STRONG></FONT></P>
<P align=center><FONT color=#ff0000 size=4><STRONG>色受想，并行识，此五蕴，本空寂。</STRONG></FONT></P>
<P align=center><FONT color=#ff0000 size=4><STRONG>眼耳鼻、舌身意，此六根，须应记。</STRONG></FONT></P>
<P align=center><FONT color=#ff0000 size=4><STRONG>色声香、味触法，此六尘，亦须识。</STRONG></FONT></P>
<P align=center><FONT color=#ff0000 size=4><STRONG>前六根，与六尘，十二处，常相亲。</STRONG></FONT></P>
<P align=center><FONT color=#ff0000 size=4><STRONG>根尘接，有六识。十八界，从此立。</STRONG></FONT></P>
<P align=center><FONT size=4><BR></FONT></P>
<P align=center><STRONG><FONT size=4>17 识的转依和净化</FONT></STRONG></P>
<P align=center><FONT size=4><BR></FONT></P>
<P align=center><FONT color=#ff0000 size=4><STRONG>末那识，为第七；阿赖耶，第八识。</STRONG></FONT></P>
<P align=center><FONT color=#ff0000 size=4><STRONG>八种识，为心王。转成智，性发光。</STRONG></FONT></P>
<P align=center><FONT color=#ff0000 size=4><STRONG>大圆镜、平等性、妙观察、成所作。</STRONG></FONT></P>
<P align=center><FONT color=#ff0000 size=4><STRONG>此四智，一心圆。八识转，体用全。</STRONG></FONT></P>
<P align=center><FONT size=4><BR></FONT></P>
<P align=center><STRONG><FONT size=4>18 成佛之特征</FONT></STRONG></P>
<P align=center><FONT size=4><BR></FONT></P>
<P align=center><FONT color=#f70909 size=4><STRONG>曰法身，曰报身，曰应身，是三身。</STRONG></FONT></P>
<P align=center><FONT color=#f70909 size=4><STRONG>自受用，他受用，一报身，说二用；</STRONG></FONT></P>
<P align=center><FONT color=#f70909 size=4><STRONG>胎生身，变化身，此二种，皆应身。</STRONG></FONT></P>
<P align=center><FONT color=#f70909 size=4><STRONG>约为三，开为五；相无定，随机睹。</STRONG></FONT></P>
<P align=center><FONT color=#f70909 size=4><STRONG>有肉眼，有天眼，有慧眼，有法眼，</STRONG></FONT></P>
<P align=center><FONT color=#f70909 size=4><STRONG>并佛眼，名五眼。见所见，皆无限。</STRONG></FONT></P>
<P align=center><FONT color=#f70909 size=4><STRONG>天眼通，天耳通，他心通，宿命通，</STRONG></FONT></P>
<P align=center><FONT color=#f70909 size=4><STRONG>神境通，漏尽通。圣与凡，各不同。</STRONG></FONT></P>
<P align=center><FONT size=4><BR></FONT></P>
<P align=center><STRONG><FONT size=4>19 正法与解脱</FONT></STRONG></P>
<P align=center><FONT size=4><BR></FONT></P>
<P align=center><FONT color=#f70909 size=4><STRONG>曰苦、集，曰灭道，四谛法，须寻讨。</STRONG></FONT></P>
<P align=center><FONT color=#f70909 size=4><STRONG>自无明，至老死，十二因，为缘起。</STRONG></FONT></P>
<P align=center><FONT color=#f70909 size=4><STRONG>顺流转、逆还灭。当处空，无分别。</STRONG></FONT></P>
<P align=center><FONT color=#f70909 size=4><STRONG>布施度、持戒度、忍辱度、精进度、</STRONG></FONT></P>
<P align=center><FONT color=#f70909 size=4><STRONG>禅定度、智慧度，自他苦，从此度。</STRONG></FONT></P>
<P align=center><FONT color=#f70909 size=4><STRONG>慈与悲，喜与舍，四无量，称圣者。</STRONG></FONT></P>
<P align=center><FONT color=#f70909 size=4><STRONG>曰常、乐，曰我、净，此四德，涅槃证。</STRONG></FONT></P>
<P align=center><FONT size=4><BR></FONT></P>
<P align=center><STRONG><FONT size=4>20 六凡与四众</FONT></STRONG></P>
<P align=center><FONT size=4><BR></FONT></P>
<P align=center><FONT color=#f70909 size=4><STRONG>有情界，说六凡，三途苦，须先论。</STRONG></FONT></P>
<P align=center><FONT color=#f70909 size=4><STRONG>曰地狱，曰饿鬼，曰畜生，苦无比。</STRONG></FONT></P>
<P align=center><FONT color=#f70909 size=4><STRONG>曰天道，曰人道，曰修罗，乐事少。</STRONG></FONT></P>
<P align=center><FONT color=#f70909 size=4><STRONG>曰声闻，曰缘觉，取灭度，为独乐。</STRONG></FONT></P>
<P align=center><FONT color=#f70909 size=4><STRONG>曰菩萨，曰如来，抚众生，如婴孩。</STRONG></FONT></P>
<P align=center><FONT color=#f70909 size=4><STRONG>此四圣，并六凡，为十界，一性含。</STRONG></FONT></P>
<P align=center><FONT size=4><BR></FONT></P>
<P align=center><STRONG><FONT size=4>21 器世间--从凡夫世界到佛世界</FONT></STRONG></P>
<P align=center><FONT size=4><BR></FONT></P>
<P align=center><FONT color=#ff0000 size=4><STRONG>既论身，须论土，土为依，身为主。</STRONG></FONT></P>
<P align=center><FONT color=#ff0000 size=4><STRONG>四大洲，共铁围，七金山，绕须弥。</STRONG></FONT></P>
<P align=center><FONT color=#ff0000 size=4><STRONG>为大地。风力持，水火金，不相离。</STRONG></FONT></P>
<P align=center><FONT color=#ff0000 size=4><STRONG>水轮含，十方界。性流动，如何载？</STRONG></FONT></P>
<P align=center><FONT color=#ff0000 size=4><STRONG>业力持，得自在。风金摩，火现彩。</STRONG></FONT></P>
<P align=center><FONT color=#ff0000 size=4><STRONG>庵摩果，比阎浮，果体圆，圆如球。</STRONG></FONT></P>
<P align=center><FONT color=#ff0000 size=4><STRONG>彼上下，与四周，人与物，如何留？</STRONG></FONT></P>
<P align=center><FONT color=#ff0000 size=4><STRONG>《楞严经》，秘密说，善会通，不可执。</STRONG></FONT></P>
<P align=center><FONT color=#ff0000 size=4><STRONG>日与月，绕虚空，不堕落，谁之功。</STRONG></FONT></P>
<P align=center><FONT color=#ff0000 size=4><STRONG>有过去，有现在，有未来，三世改。</STRONG></FONT></P>
<P align=center><FONT color=#ff0000 size=4><STRONG>南与北，西与东，并四维，上下通，</STRONG></FONT></P>
<P align=center><FONT color=#ff0000 size=4><STRONG>观十方，人在中。人居地，地居空，</STRONG></FONT></P>
<P align=center><FONT color=#ff0000 size=4><STRONG>数此地，至大千。凡圣居，各有缘。</STRONG></FONT></P>
<P align=center><FONT color=#ff0000 size=4><STRONG>同居土，方便土，实报土，寂光土，</STRONG></FONT></P>
<P align=center><FONT color=#ff0000 size=4><STRONG>分四土，自台教。前二粗，后二妙。</STRONG></FONT></P>
<P align=center><FONT color=#ff0000 size=4><STRONG>法性土，净化土，染化土，分三土。</STRONG></FONT></P>
<P align=center><FONT color=#ff0000 size=4><STRONG>贤者教，如是说，从本源，生枝节。</STRONG></FONT></P>
<P align=center><FONT color=#ff0000 size=4><STRONG>婆婆界，极乐界，华藏界，及余界，</STRONG></FONT></P>
<P align=center><FONT color=#ff0000 size=4><STRONG>界非界，非界界，重重界，各无碍。</STRONG></FONT></P>
<P align=center><FONT size=4><BR></FONT></P>
<P align=center><STRONG><FONT size=4>22 劝学——学佛次第</FONT></STRONG></P>
<P align=center><FONT size=4><BR></FONT></P>
<P align=center><FONT color=#ff0000 size=4><STRONG>学佛者，首在信；信而解，解而行；</STRONG></FONT></P>
<P align=center><FONT color=#ff0000 size=4><STRONG>由解行，至于证。识次第，辨邪正。</STRONG></FONT></P>
<P align=center><FONT color=#ff0000 size=4><STRONG>宗说通，理事融。破我执，第一功。</STRONG></FONT></P>
<P align=center><FONT color=#ff0000 size=4><STRONG>四句离，百非遣。妄念消，真性显。</STRONG></FONT></P>
<P align=center><FONT size=4><BR></FONT></P>
<P align=center><STRONG><FONT size=4>23 古德——先贤懿范与佛教的生命境界</FONT></STRONG></P>
<P align=center><FONT size=4><BR></FONT></P>
<P align=center><FONT color=#ee1111 size=4><STRONG>古之人，行履笃；言不诳，心不曲。</STRONG></FONT></P>
<P align=center><FONT color=#ee1111 size=4><STRONG>守清素，如慧开，竭尽施，不积财。</STRONG></FONT></P>
<P align=center><FONT color=#ee1111 size=4><STRONG>自洁者，如道林，入深山，远女人。</STRONG></FONT></P>
<P align=center><FONT color=#ee1111 size=4><STRONG>尊师者，如道安，服苦役，心自甘。</STRONG></FONT></P>
<P align=center><FONT color=#ee1111 size=4><STRONG>孝亲者，如道丕，为养母，自忍饥。</STRONG></FONT></P>
<P align=center><FONT color=#ee1111 size=4><STRONG>父捐躯，为报国，丕苦求，骨跃出。</STRONG></FONT></P>
<P align=center><FONT color=#ee1111 size=4><STRONG>高尚者，如道恒，避荣命，入深山。</STRONG></FONT></P>
<P align=center><FONT color=#ee1111 size=4><STRONG>感应者，如道生，石头点，听讲经。</STRONG></FONT></P>
<P align=center><FONT color=#ee1111 size=4><STRONG>求通经，如灵辨，骨肉穿，妙义显。</STRONG></FONT></P>
<P align=center><FONT color=#ee1111 size=4><STRONG>冲举者，尼净检，凌霄去，身冉冉。</STRONG></FONT></P>
<P align=center><FONT color=#ee1111 size=4><STRONG>神解者，李通玄，《华严论》，千古传。</STRONG></FONT></P>
<P align=center><FONT color=#ee1111 size=4><STRONG>机捷者，灵照女，老庞公，徒延伫。</STRONG></FONT></P>
<P align=center><FONT color=#ee1111 size=4><STRONG>举十德，励初学，依此修，成正觉。</STRONG></FONT></P>
<P align=center><FONT size=4><BR></FONT></P>
<P align=center><STRONG><FONT size=4>24 结语</FONT></STRONG></P>
<P align=center><FONT size=4><BR></FONT></P>
<P align=center><FONT color=#ff0000 size=4><STRONG>三字偈，随分说，如风过，万籁歇。</STRONG></FONT></P>
<P align=center><FONT color=#ff0000><FONT size=4><STRONG>非有言，非无言，会此意，是真诠。</STRONG> </FONT></FONT></P>
<P align=center><FONT color=#ff0000 size=4></FONT> </P>
    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 