<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,寒山' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>寒山</div></center><br><center><div>作者：佚名　来源：佛学在线</div></center><br><center><span id="hits"></span></div>
        <div class="ahtcy_content">
			
							<P>寒山&nbsp;<BR>&nbsp;</P>
<P>　　【诗三百三首】</P>
<P>　　凡读我诗者，心中须护净。<BR>　　悭贪继日廉，谄曲登时正。<BR>　　驱遣除恶业，归依受真性。<BR>　　今日得佛身，急急如律令。</P>
<P>　　重岩我卜居，鸟道绝人迹。<BR>　　庭际何所有，白云抱幽石。<BR>　　住兹凡几年，屡见春冬易。<BR>　　寄语钟鼎家，虚名定无益。</P>
<P>　　可笑寒山道，而无车马踪。<BR>　　联谿难记曲，叠嶂不知重。<BR>　　泣露千般草，吟风一样松。<BR>　　此时迷径处，形问影何从。</P>
<P>　　吾家好隐沦，居处绝嚣尘。<BR>　　践草成三径，瞻云作四邻。<BR>　　助歌声有鸟，问法语无人。<BR>　　今日娑婆树，几年为一春。</P>
<P>　　琴书须自随，禄位用何为。<BR>　　投辇从贤妇，巾车有孝儿。<BR>　　风吹曝麦地，水溢沃鱼池。<BR>　　常念鹪鹩鸟，安身在一枝。</P>
<P>　　弟兄同五郡，父子本三州。<BR>　　欲验飞凫集，须征白兔游。<BR>　　灵瓜梦里受，神橘座中收。<BR>　　乡国何迢递，同鱼寄水流。</P>
<P>　　一为书剑客，二遇圣明君。<BR>　　东守文不赏，西征武不勋。<BR>　　学文兼学武，学武兼学文。<BR>　　今日既老矣，馀生不足云。</P>
<P>　　庄子说送终，天地为棺椁。<BR>　　吾归此有时，唯须一番箔。<BR>　　死将喂青蝇，吊不劳白鹤。<BR>　　饿著首阳山，生廉死亦乐。</P>
<P>　　人问寒山道，寒山路不通。<BR>　　夏天冰未释，日出雾朦胧。<BR>　　似我何由届，与君心不同。<BR>　　君心若似我，还得到其中。</P>
<P>　　天生百尺树，剪作长条木。<BR>　　可惜栋梁材，抛之在幽谷。<BR>　　年多心尚劲，日久皮渐秃。<BR>　　识者取将来，犹堪柱马屋。</P>
<P>　　驱马度荒城，荒城动客情。<BR>　　高低旧雉堞，大小古坟茔。<BR>　　自振孤蓬影，长凝拱木声。<BR>　　所嗟皆俗骨，仙史更无名。</P>
<P>　　鹦鹉宅西国，虞罗捕得归。<BR>　　美人朝夕弄，出入在庭帏。<BR>　　赐以金笼贮，扃哉损羽衣。<BR>　　不如鸿与鹤，飖飏入云飞。</P>
<P>　　玉堂挂珠帘，中有婵娟子。<BR>　　其貌胜神仙，容华若桃李。<BR>　　东家春雾合，西舍秋风起。<BR>　　更过三十年，还成苷蔗滓。</P>
<P>　　城中娥眉女，珠珮珂珊珊。<BR>　　鹦鹉花前弄，琵琶月下弹。<BR>　　长歌三月响，短舞万人看。<BR>　　未必长如此，芙蓉不耐寒。</P>
<P>　　父母续经多，田园不羡他。<BR>　　妇摇机轧轧，儿弄口[口*過][口*過]。<BR>　　拍手摧花舞，支颐听鸟歌。<BR>　　谁当来叹赏，樵客屡经过。</P>
<P>　　家住绿岩下，庭芜更不芟。<BR>　　新藤垂缭绕，古石竖巉岩。<BR>　　山果猕猴摘，池鱼白鹭衔。<BR>　　仙书一两卷，树下读喃喃。</P>
<P>　　四时无止息，年去又年来。<BR>　　万物有代谢，九天无朽摧。<BR>　　东明又西暗，花落复花开。<BR>　　唯有黄泉客，冥冥去不回。</P>
<P>　　岁去换愁年，春来物色鲜。<BR>　　山花笑渌水，岩岫舞青烟。<BR>　　蜂蝶自云乐，禽鱼更可怜。<BR>　　朋游情未已，彻晓不能眠。</P>
<P>　　手笔太纵横，身材极瑰玮。<BR>　　生为有限身，死作无名鬼。<BR>　　自古如此多，君今争奈何。<BR>　　可来白云里，教尔紫芝歌。</P>
<P>　　欲得安身处，寒山可长保。<BR>　　微风吹幽松，近听声逾好。<BR>　　下有斑白人，喃喃读黄老。<BR>　　十年归不得，忘却来时道。</P>
<P>　　俊杰马上郎，挥鞭指绿杨。<BR>　　谓言无死日，终不作梯航。<BR>　　四运花自好，一朝成萎黄。<BR>　　醍醐与石蜜，至死不能尝。</P>
<P>　　有一餐霞子，其居讳俗游。<BR>　　论时实萧爽，在夏亦如秋。<BR>　　幽涧常沥沥，高松风飕飕。<BR>　　其中半日坐，忘却百年愁。</P>
<P>　　妾在邯郸住，歌声亦抑扬。<BR>　　赖我安居处，此曲旧来长。<BR>　　既醉莫言归，留连日未央。<BR>　　儿家寝宿处，绣被满银床。</P>
<P>　　快搒三翼舟，善乘千里马。<BR>　　莫能造我家，谓言最幽野。<BR>　　岩岫深嶂中，云雷竟日下。<BR>　　自非孔丘公，无能相救者。</P>
<P>　　智者君抛我，愚者我抛君。<BR>　　非愚亦非智，从此断相闻。<BR>　　入夜歌明月，侵晨舞白云。<BR>　　焉能拱口手，端坐鬓纷纷。</P>
<P>　　有鸟五色彣，栖桐食竹实。<BR>　　徐动合礼仪，和鸣中音律。<BR>　　昨来何以至，为吾暂时出。<BR>　　傥闻弦歌声，作舞欣今日。</P>
<P>　　茅栋野人居，门前车马疏。<BR>　　林幽偏聚鸟，溪阔本藏鱼。<BR>　　山果携儿摘，皋田共妇锄。<BR>　　家中何所有，唯有一床书。</P>
<P>　　登陟寒山道，寒山路不穷。<BR>　　谿长石磊磊，涧阔草濛濛。<BR>　　苔滑非关雨，松鸣不假风。<BR>　　谁能超世累，共坐白云中。</P>
<P>　　六极常婴困，九维徒自论。<BR>　　有才遗草泽，无艺闭蓬门。<BR>　　日上岩犹暗，烟消谷尚昏。<BR>　　其中长者子，个个总无裈。</P>
<P>　　白云高嵯峨，渌水荡潭波。<BR>　　此处闻渔父，时时鼓棹歌。<BR>　　声声不可听，令我愁思多。<BR>　　谁谓雀无角，其如穿屋何。</P>
<P>　　杳杳寒山道，落落冷涧滨。<BR>　　啾啾常有鸟，寂寂更无人。<BR>　　碛碛风吹面，纷纷雪积身。<BR>　　朝朝不见日，岁岁不知春。</P>
<P>　　少年何所愁，愁见鬓毛白。<BR>　　白更何所愁，愁见日逼迫。<BR>　　移向东岱居，配守北邙宅。<BR>　　何忍出此言，此言伤老客。</P>
<P>　　闻道愁难遣，斯言谓不真。<BR>　　昨朝曾趁却，今日又缠身。<BR>　　月尽愁难尽，年新愁更新。<BR>　　谁知席帽下，元是昔愁人。</P>
<P>　　两龟乘犊车，蓦出路头戏。<BR>　　一蛊从傍来，苦死欲求寄。<BR>　　不载爽人情，始载被沈累。<BR>　　弹指不可论，行恩却遭刺。</P>
<P>　　三月蚕犹小，女人来采花。<BR>　　隈墙弄蝴蝶，临水掷虾蟆。<BR>　　罗袖盛梅子，金鎞挑笋芽。<BR>　　斗论多物色，此地胜余家。</P>
<P>　　东家一老婆，富来三五年。<BR>　　昔日贫于我，今笑我无钱。<BR>　　渠笑我在后，我笑渠在前。<BR>　　相笑傥不止，东边复西边。</P>
<P>　　富儿多鞅掌，触事难祇承。<BR>　　仓米已赫赤，不贷人斗升。<BR>　　转怀钩距意，买绢先拣绫。<BR>　　若至临终日，吊客有苍蝇。</P>
<P>　　余曾昔睹聪明士，博达英灵无比伦。<BR>　　一选嘉名喧宇宙，五言诗句越诸人。<BR>　　为官治化超先辈，直为无能继后尘。<BR>　　忽然富贵贪财色，瓦解冰消不可陈。</P>
<P>　　白鹤衔苦桃，千里作一息。<BR>　　欲往蓬莱山，将此充粮食。<BR>　　未达毛摧落，离群心惨恻。<BR>　　却归旧来巢，妻子不相识。</P>
<P>　　惯居幽隐处，乍向国清中。<BR>　　时访丰干道，仍来看拾公。<BR>　　独回上寒岩，无人话合同。<BR>　　寻究无源水，源穷水不穷。</P>
<P>　　生前大愚痴，不为今日悟。<BR>　　今日如许贫，总是前生作。<BR>　　今生又不修，来生还如故。<BR>　　两岸各无船，渺渺难济渡。</P>
<P>　　璨璨卢家女，旧来名莫愁。<BR>　　贪乘摘花马，乐搒采莲舟。<BR>　　膝坐绿熊席，身披青凤裘。<BR>　　哀伤百年内，不免归山丘。</P>
<P>　　低眼邹公妻，邯郸杜生母。<BR>　　二人同老少，一种好面首。<BR>　　昨日会客场，恶衣排在后。<BR>　　只为著破裙，吃他残[麥*(棓-木)][麥*婁]。</P>
<P>　　独卧重岩下，蒸云昼不消。<BR>　　室中虽暡叆，心里绝喧嚣。<BR>　　梦去游金阙，魂归度石桥。<BR>　　抛除闹我者，历历树间瓢。</P>
<P>　　夫物有所用，用之各有宜。<BR>　　用之若失所，一缺复一亏。<BR>　　圆凿而方枘，悲哉空尔为。<BR>　　骅骝将捕鼠，不及跛猫儿。</P>
<P>　　谁家长不死，死事旧来均。<BR>　　始忆八尺汉，俄成一聚尘。<BR>　　黄泉无晓日，青草有时春。<BR>　　行到伤心处，松风愁杀人。</P>
<P>　　骝马珊瑚鞭，驱驰洛阳道。<BR>　　自矜美少年，不信有衰老。<BR>　　白发会应生，红颜岂长保。<BR>　　但看北邙山，个是蓬莱岛。</P>
<P>　　竟日常如醉，流年不暂停。<BR>　　埋著蓬蒿下，晓月何冥冥。<BR>　　骨肉消散尽，魂魄几凋零。<BR>　　遮莫咬铁口，无因读老经。</P>
<P>　　一向寒山坐，淹留三十年。<BR>　　昨来访亲友，太半入黄泉。<BR>　　渐减如残烛，长流似逝川。<BR>　　今朝对孤影，不觉泪双悬。</P>
<P>　　相唤采芙蓉，可怜清江里。<BR>　　游戏不觉暮，屡见狂风起。<BR>　　浪捧鸳鸯儿，波摇鸂鶒子。<BR>　　此时居舟楫，浩荡情无已。</P>
<P>　　吾心似秋月，碧潭清皎洁。<BR>　　无物堪比伦，教我如何说。</P>
<P>　　垂柳暗如烟，飞花飘似霰。<BR>　　夫居离妇州，妇住思夫县。<BR>　　各在天一涯，何时得相见。<BR>　　寄语明月楼，莫贮双飞燕。</P>
<P>　　有酒相招饮，有肉相呼吃。<BR>　　黄泉前后人，少壮须努力。<BR>　　玉带暂时华，金钗非久饰。<BR>　　张翁与郑婆，一去无消息。</P>
<P>　　可怜好丈夫，身体极棱棱。<BR>　　春秋未三十，才艺百般能。<BR>　　金羁逐侠客，玉馔集良朋。<BR>　　唯有一般恶，不传无尽灯。</P>
<P>　　桃花欲经夏，风月催不待。<BR>　　访觅汉时人，能无一个在。<BR>　　朝朝花迁落，岁岁人移改。<BR>　　今日扬尘处，昔时为大海。</P>
<P>　　我见东家女，年可有十八。<BR>　　西舍竞来问，愿姻夫妻活。<BR>　　烹羊煮众命，聚头作淫杀。<BR>　　含笑乐呵呵，啼哭受殃抉。</P>
<P>　　田舍多桑园，牛犊满厩辙。<BR>　　肯信有因果，顽皮早晚裂。<BR>　　眼看消磨尽，当头各自活。<BR>　　纸袴瓦作裈，到头冻饿杀。</P>
<P>　　我见百十狗，个个毛狰狞。<BR>　　卧者渠自卧，行者渠自行。<BR>　　投之一块骨，相与啀喍争。<BR>　　良由为骨少，狗多分不平。</P>
<P>　　极目兮长望，白云四茫茫。<BR>　　鸱鸦饱腲腇，鸾凤饥彷徨。<BR>　　骏马放石碛，蹇驴能至堂。<BR>　　天高不可问，鹪鵊在沧浪。</P>
<P>　　洛阳多女儿，春日逞华丽。<BR>　　共折路边花，各持插高髻。<BR>　　髻高花匼匝，人见皆睥睨。<BR>　　别求醦醦怜，将归见夫婿。</P>
<P>　　春女衒容仪，相将南陌陲。<BR>　　看花愁日晚，隐树怕风吹。<BR>　　年少从傍来，白马黄金羁。<BR>　　何须久相弄，儿家夫婿知。</P>
<P>　　群女戏夕阳，风来满路香。<BR>　　缀裙金蛱蝶，插髻玉鸳鸯。<BR>　　角婢红罗缜，阉奴紫锦裳。<BR>　　为观失道者，鬓白心惶惶。</P>
<P>　　若人逢鬼魅，第一莫惊懅。<BR>　　捺硬莫采渠，呼名自当去。<BR>　　烧香请佛力，礼拜求僧助。<BR>　　蚊子叮铁牛，无渠下觜处。</P>
<P>　　浩浩黄河水，东流长不息。<BR>　　悠悠不见清，人人寿有极。<BR>　　苟欲乘白云，曷由生羽翼。<BR>　　唯当鬒发时，行住须努力。</P>
<P>　　乘兹朽木船，采彼纴婆子。<BR>　　行至大海中，波涛复不止。<BR>　　唯赍一宿粮，去岸三千里。<BR>　　烦恼从何生，愁哉缘苦起。</P>
<P>　　默默永无言，后生何所述。<BR>　　隐居在林薮，智日何由出。<BR>　　枯槁非坚卫，风霜成夭疾。<BR>　　土牛耕石田，未有得稻日。</P>
<P>　　山中何太冷，自古非今年。<BR>　　沓嶂恒凝雪，幽林每吐烟。<BR>　　草生芒种后，叶落立秋前。<BR>　　此有沈迷客，窥窥不见天。</P>
<P>　　山客心悄悄，常嗟岁序迁。<BR>　　辛勤采芝朮，搜斥讵成仙。<BR>　　庭廓云初卷，林明月正圆。<BR>　　不归何所为，桂树相留连。</P>
<P>　　有人兮山楹，云卷兮霞缨。<BR>　　秉芳兮欲寄，路漫漫兮难征。<BR>　　心惆怅兮狐疑，年老已无成。<BR>　　众喔咿斯，蹇独立兮忠贞。</P>
<P>　　猪吃死人肉，人吃死猪肠。<BR>　　猪不嫌人臭，人反道猪香。<BR>　　猪死抛水内，人死掘土藏。<BR>　　彼此莫相啖，莲花生沸汤。</P>
<P>　　快哉混沌身，不饭复不尿。<BR>　　遭得谁钻凿，因兹立九窍。<BR>　　朝朝为衣食，岁岁愁租调。<BR>　　千个争一钱，聚头亡命叫。</P>
<P>　　啼哭缘何事，泪如珠子颗。<BR>　　应当有别离，复是遭丧祸。<BR>　　所为在贫穷，未能了因果。<BR>　　冢间瞻死尸，六道不干我。</P>
<P>　　妇女慵经织，男夫懒耨田。<BR>　　轻浮耽挟弹，跕躧拈抹弦。<BR>　　冻骨衣应急，充肠食在先。<BR>　　今谁念于汝，苦痛哭苍天。</P>
<P>　　不行真正道，随邪号行婆。<BR>　　口惭神佛少，心怀嫉妒多。<BR>　　背后噇鱼肉，人前念佛陀。<BR>　　如此修身处，应难避奈何。</P>
<P>　　世有一等愚，茫茫恰似驴。<BR>　　还解人言语，贪淫状若猪。<BR>　　险巇难可测，实语却成虚。<BR>　　谁能共伊语，令教莫此居。</P>
<P>　　有汉姓傲慢，名贪字不廉。<BR>　　一身无所解，百事被他嫌。<BR>　　死恶黄连苦，生怜白蜜甜。<BR>　　吃鱼犹未止，食肉更无厌。</P>
<P>　　纵你居犀角，饶君带虎睛。<BR>　　桃枝将辟秽，蒜壳取为璎。<BR>　　暖腹茱萸酒，空心枸杞羹。<BR>　　终归不免死，浪自觅长生。</P>
<P>　　卜择幽居地，天台更莫言。<BR>　　猿啼谿雾冷，岳色草门连。<BR>　　折叶覆松室，开池引涧泉。<BR>　　已甘休万事，采蕨度残年。</P>
<P>　　益者益其精，可名为有益。<BR>　　易者易其形，是名之有易。<BR>　　能益复能易，当得上仙籍。<BR>　　无益复无易，终不免死厄。</P>
<P>　　徒劳说三史，浪自看五经。<BR>　　洎老检黄籍，依前住白丁。<BR>　　筮遭连蹇卦，生主虚危星。<BR>　　不及河边树，年年一度青。</P>
<P>　　碧涧泉水清，寒山月华白。<BR>　　默知神自明，观空境逾寂。</P>
<P>　　我今有一襦，非罗复非绮。<BR>　　借问作何色，不红亦不紫。<BR>　　夏天将作衫，冬天将作被。<BR>　　冬夏递互用，长年只这是。</P>
<P>　　白拂栴檀柄，馨香竟日闻。<BR>　　柔和如卷雾，摇拽似行云。<BR>　　礼奉宜当暑，高提复去尘。<BR>　　时时方丈内，将用指迷人。</P>
<P>　　贪爱有人求快活，不知祸在百年身。<BR>　　但看阳焰浮沤水，便觉无常败坏人。<BR>　　丈夫志气直如铁，无曲心中道自真。<BR>　　行密节高霜下竹，方知不枉用心神。</P>
<P>　　多少般数人，百计求名利。<BR>　　心贪觅荣华，经营图富贵。<BR>　　心未片时歇，奔突如烟气。<BR>　　家眷实团圆，一呼百诺至。<BR>　　不过七十年，冰消瓦解置。<BR>　　死了万事休，谁人承后嗣。<BR>　　水浸泥弹丸，方知无意智。</P>
<P>　　贪人好聚财，恰如枭爱子。<BR>　　子大而食母，财多还害己。<BR>　　散之即福生，聚之即祸起。<BR>　　无财亦无祸，鼓翼青云里。</P>
<P>　　去家一万里，提剑击匈奴。<BR>　　得利渠即死，失利汝即殂。<BR>　　渠命既不惜，汝命亦何辜。<BR>　　教汝百胜术，不贪为上谟。</P>
<P>　　瞋是心中火，能烧功德林。<BR>　　欲行菩萨道，忍辱护真心。</P>
<P>　　汝为埋头痴兀兀，爱向无明罗刹窟。<BR>　　再三劝你早修行，是你顽痴心恍惚。<BR>　　不肯信受寒山语，转转倍加业汩汩。<BR>　　直待斩首作两段，方知自身奴贼物。</P>
<P>　　恶趣甚茫茫，冥冥无日光。<BR>　　人间八百岁，未抵半宵长。<BR>　　此等诸痴子，论情甚可伤。<BR>　　劝君求出离，认取法中王。</P>
<P>　　世有多解人，愚痴徒苦辛。<BR>　　不求当来善，唯知造恶因。<BR>　　五逆十恶辈，三毒以为亲。<BR>　　一死入地狱，长如镇库银。</P>
<P>　　天高高不穷，地厚厚无极。<BR>　　动物在其中，凭兹造化力。<BR>　　争头觅饱暖，作计相啖食。<BR>　　因果都未详，盲儿问乳色。</P>
<P>　　天下几种人，论时色数有。<BR>　　贾婆如许夫，黄老元无妇。<BR>　　卫氏儿可怜，钟家女极丑。<BR>　　渠若向西行，我便东边走。</P>
<P>　　贤士不贪婪，痴人好炉冶。<BR>　　麦地占他家，竹园皆我者。<BR>　　努膊觅钱财，切齿驱奴马。<BR>　　须看郭门外，垒垒松柏下。</P>
<P>　　唝唝买鱼肉，担归喂妻子。<BR>　　何须杀他命，将来活汝己。<BR>　　此非天堂缘，纯是地狱滓。<BR>　　徐六语破堆，始知没道理。</P>
<P>　　有人把椿树，唤作白栴檀。<BR>　　学道多沙数，几个得泥丸。<BR>　　弃金却担草，谩他亦自谩。<BR>　　似聚砂一处，成团也大难。</P>
<P>　　蒸砂拟作饭，临渴始掘井。<BR>　　用力磨碌砖，那堪将作镜。<BR>　　佛说元平等，总有真如性。<BR>　　但自审思量，不用闲争竞。</P>
<P>　　推寻世间事，子细总皆知。<BR>　　凡事莫容易，尽爱讨便宜。<BR>　　护即弊成好，毁即是成非。<BR>　　故知杂滥口，背面总由伊。<BR>　　冷暖我自量，不信奴唇皮。</P>
<P>　　蹭蹬诸贫士，饥寒成至极。<BR>　　闲居好作诗，札札用心力。<BR>　　贱他言孰采，劝君休叹息。<BR>　　题安糊饼上，乞狗也不吃。</P>
<P>　　欲识生死譬，且将冰水比。<BR>　　水结即成冰，冰消返成水。<BR>　　已死必应生，出生还复死。<BR>　　冰水不相伤，生死还双美。</P>
<P>　　寻思少年日，游猎向平陵。<BR>　　国使职非愿，神仙未足称。<BR>　　联翩骑白马，喝兔放苍鹰。<BR>　　不觉大流落，皤皤谁见矜。</P>
<P>　　偃息深林下，从生是农夫。<BR>　　立身既质直，出语无谄谀。<BR>　　保我不鉴璧，信君方得珠。<BR>　　焉能同泛滟，极目波上凫。</P>
<P>　　不须攻人恶，何用伐己善。<BR>　　行之则可行，卷之则可卷。<BR>　　禄厚忧积大，言深虑交浅。<BR>　　闻兹若念兹，小子当自见。</P>
<P>　　富儿会高堂，华灯何炜煌。<BR>　　此时无烛者，心愿处其傍。<BR>　　不意遭排遣，还归暗处藏。<BR>　　益人明讵损，顿讶惜馀光。</P>
<P>　　世有聪明士，勤苦探幽文。<BR>　　三端自孤立，六艺越诸君。<BR>　　神气卓然异，精彩超众群。<BR>　　不识个中意，逐境乱纷纷。</P>
<P>　　层层山水秀，烟霞锁翠微。<BR>　　岚拂纱巾湿，露沾蓑草衣。<BR>　　足蹑游方履，手执古藤枝。<BR>　　更观尘世外，梦境复何为。</P>
<P>　　满卷才子诗，溢壶圣人酒。<BR>　　行爱观牛犊，坐不离左右。<BR>　　霜露入茅檐，月华明瓮牖。<BR>　　此时吸两瓯，吟诗五百首。</P>
<P>　　施家有两儿，以艺干齐楚。<BR>　　文武各自备，托身为得所。<BR>　　孟公问其术，我子亲教汝。<BR>　　秦卫两不成，失时成龃龉。</P>
<P>　　止宿鸳鸯鸟，一雄兼一雌。<BR>　　衔花相共食，刷羽每相随。<BR>　　戏入烟霄里，宿归沙岸湄。<BR>　　自怜生处乐，不夺凤凰池。</P>
<P>　　或有衒行人，才艺过周孔。<BR>　　见罢头兀兀，看时身侗侗。<BR>　　绳牵未肯行，锥刺犹不动。<BR>　　恰似羊公鹤，可怜生氃氋。</P>
<P>　　少小带经锄，本将兄共居。<BR>　　缘遭他辈责，剩被自妻疏。<BR>　　抛绝红尘境，常游好阅书。<BR>　　谁能借斗水，活取辙中鱼。</P>
<P>　　变化计无穷，生死竟不止。<BR>　　三途鸟雀身，五岳龙鱼已。<BR>　　世浊作[羺－需＋兒]羺，时清为騄耳。<BR>　　前回是富儿，今度成贫士。</P>
<P>　　书判全非弱，嫌身不得官。<BR>　　铨曹被拗折，洗垢觅疮瘢。<BR>　　必也关天命，今冬更试看。<BR>　　盲儿射雀目，偶中亦非难。</P>
<P>　　贫驴欠一尺，富狗剩三寸。<BR>　　若分贫不平，中半富与困。<BR>　　始取驴饱足，却令狗饥顿。<BR>　　为汝熟思量，令我也愁闷。</P>
<P>　　柳郎八十二，蓝嫂一十八。<BR>　　夫妻共百年，相怜情狡猾。<BR>　　弄璋字乌[虎*兔]，掷瓦名婠妠。([虎*兔]通菟)<BR>　　屡见枯杨荑，常遭青女杀。</P>
<P>　　大有饥寒客，生将兽鱼殊。<BR>　　长存磨石下，时哭路边隅。<BR>　　累日空思饭，经冬不识襦。<BR>　　唯赍一束草，并带五升麸。</P>
<P>　　赫赫谁垆肆，其酒甚浓厚。<BR>　　可怜高幡帜，极目平升斗。<BR>　　何意讶不售，其家多猛狗。<BR>　　童子欲来沽，狗咬便是走。</P>
<P>　　吁嗟浊滥处，罗刹共贤人。<BR>　　谓是等流类，焉知道不亲。<BR>　　狐假师子势，诈妄却称珍。<BR>　　铅矿入炉冶，方知金不知。</P>
<P>　　田家避暑月，斗酒共谁欢。<BR>　　杂杂排山果，疏疏围酒樽。<BR>　　芦莦将代席，蕉叶且充盘。<BR>　　醉后支颐坐，须弥小弹丸。</P>
<P>　　个是何措大，时来省南院。<BR>　　年可三十馀，曾经四五选。<BR>　　囊里无青蚨，箧中有黄绢。<BR>　　行到食店前，不敢暂回面。</P>
<P>　　为人常吃用，爱意须悭惜。<BR>　　老去不自由，渐被他推斥。<BR>　　送向荒山头，一生愿虚掷。<BR>　　亡羊罢补牢，失意终无极。</P>
<P>　　浪造凌霄阁，虚登百尺楼。<BR>　　养生仍夭命，诱读讵封侯。<BR>　　不用从黄口，何须厌白头。<BR>　　未能端似箭，且莫曲如钩。</P>
<P>　　云山叠叠连天碧，路僻林深无客游。<BR>　　远望孤蟾明皎皎，近闻群鸟语啾啾。<BR>　　老夫独坐栖青嶂，少室闲居任白头。<BR>　　可叹往年与今日，无心还似水东流。</P>
<P>　　富贵疏亲聚，只为多钱米。<BR>　　贫贱骨肉离，非关少兄弟。<BR>　　急须归去来，招贤阁未启。<BR>　　浪行朱雀街，踏破皮鞋底。</P>
<P>　　我见一痴汉，仍居三两妇。<BR>　　养得八九儿，总是随宜手。<BR>　　丁防是新差，资财非旧有。<BR>　　黄蘖作驴鞦，始知苦在后。</P>
<P>　　新谷尚未熟，旧谷今已无。<BR>　　就贷一斗许，门外立踟蹰。<BR>　　夫出教问妇，妇出遣问夫。<BR>　　悭惜不救乏，财多为累愚。</P>
<P>　　大有好笑事，略陈三五个。<BR>　　张公富奢华，孟子贫轗轲。<BR>　　只取侏儒饱，不怜方朔饿。<BR>　　巴歌唱者多，白雪无人和。</P>
<P>　　老翁娶少妇，发白妇不耐。<BR>　　老婆嫁少夫，面黄夫不爱。<BR>　　老翁娶老婆，一一无弃背。<BR>　　少妇嫁少夫，两两相怜态。</P>
<P>　　雍容美少年，博览诸经史。<BR>　　尽号曰先生，皆称为学士。<BR>　　未能得官职，不解秉耒耜。<BR>　　冬披破布衫，盖是书误己。</P>
<P>　　鸟语情不堪，其时卧草庵。<BR>　　樱桃红烁烁，杨柳正毵毵。<BR>　　旭日衔青嶂，晴云洗渌潭。<BR>　　谁知出尘俗，驭上寒山南。</P>
<P>　　昨日何悠悠，场中可怜许。<BR>　　上为桃李径，下作兰荪渚。<BR>　　复有绮罗人，舍中翠毛羽。<BR>　　相逢欲相唤，脉脉不能语。</P>
<P>　　丈夫莫守困，无钱须经纪。<BR>　　养得一牸牛，生得五犊子。<BR>　　犊子又生儿，积数无穷已。<BR>　　寄语陶朱公，富与君相似。</P>
<P>　　之子何惶惶，卜居须自审。<BR>　　南方瘴疠多，北地风霜甚。<BR>　　荒陬不可居，毒川难可饮。<BR>　　魂兮归去来，食我家园葚。</P>
<P>　　昨夜梦还家，见妇机中织。<BR>　　驻梭如有思，擎梭似无力。<BR>　　呼之回面视，况复不相识。<BR>　　应是别多年，鬓毛非旧色。</P>
<P>　　人生不满百，常怀千载忧。<BR>　　自身病始可，又为子孙愁。<BR>　　下视禾根土，上看桑树头。<BR>　　秤锤落东海，到底始知休。</P>
<P>　　世有一等流，悠悠似木头。<BR>　　出语无知解，云我百不忧。<BR>　　问道道不会，问佛佛不求。<BR>　　子细推寻著，茫然一场愁。</P>
<P>　　董郎年少时，出入帝京里。<BR>　　衫作嫩鹅黄，容仪画相似。<BR>　　常骑踏雪马，拂拂红尘起。<BR>　　观者满路傍，个是谁家子。</P>
<P>　　个是谁家子，为人大被憎。<BR>　　痴心常愤愤，肉眼醉瞢瞢。<BR>　　见佛不礼佛，逢僧不施僧。<BR>　　唯知打大脔，除此百无能。</P>
<P>　　人以身为本，本以心为柄。<BR>　　本在心莫邪，心邪丧本命。<BR>　　未能免此殃，何言懒照镜。<BR>　　不念金刚经，却令菩萨病。</P>
<P>　　城北仲家翁，渠家多酒肉。<BR>　　仲翁妇死时，吊客满堂屋。<BR>　　仲翁自身亡，能无一人哭。<BR>　　吃他杯脔者，何太冷心腹。</P>
<P>　　下愚读我诗，不解却嗤诮。<BR>　　中庸读我诗，思量云甚要。<BR>　　上贤读我诗，把著满面笑。<BR>　　杨修见幼妇，一览便知妙。</P>
<P>　　自有悭惜人，我非悭惜辈。<BR>　　衣单为舞穿，酒尽缘歌啐。<BR>　　当取一腹饱，莫令两脚儽。<BR>　　蓬蒿钻髑髅，此日君应悔。</P>
<P>　　我行经古坟，泪尽嗟存没。<BR>　　冢破压黄肠，棺穿露白骨。<BR>　　欹斜有瓮瓶，掁拨无簪笏。<BR>　　风至揽其中，灰尘乱[土*孛][土*孛]。</P>
<P>　　夕阳赫西山，草木光晔晔。<BR>　　复有朦胧处，松萝相连接。<BR>　　此中多伏虎，见我奋迅鬣。<BR>　　手中无寸刃，争不惧慑慑。</P>
<P>　　出身既扰扰，世事非一状。<BR>　　未能舍流俗，所以相追访。<BR>　　昨吊徐五死，今送刘三葬。<BR>　　终日不得闲，为此心凄怆。</P>
<P>　　有乐且须乐，时哉不可失。<BR>　　虽云一百年，岂满三万日。<BR>　　寄世是须臾，论钱莫啾唧。<BR>　　孝经末后章，委曲陈情毕。</P>
<P>　　独坐常忽忽，情怀何悠悠。<BR>　　山腰云缦缦，谷口风飕飕。<BR>　　猿来树袅袅，鸟入林啾啾。<BR>　　时催鬓飒飒，岁尽老惆惆。</P>
<P>　　一人好头肚，六艺尽皆通。<BR>　　南见驱归北，西风趁向东。<BR>　　长漂如泛萍，不息似飞蓬。<BR>　　问是何等色，姓贫名曰穷。</P>
<P>　　他贤君即受，不贤君莫与。<BR>　　君贤他见容，不贤他亦拒。<BR>　　嘉善矜不能，仁徒方得所。<BR>　　劝逐子张言，抛却卜商语。</P>
<P>　　俗薄真成薄，人心个不同。<BR>　　殷翁笑柳老，柳老笑殷翁。<BR>　　何故两相笑，俱行譣诐中。<BR>　　装车竞嵽嵲，翻载各泷涷。</P>
<P>　　是我有钱日，恒为汝贷将。<BR>　　汝今既饱暖，见我不分张。<BR>　　须忆汝欲得，似我今承望。<BR>　　有无更代事，劝汝熟思量。</P>
<P>　　人生一百年，佛说十二部。<BR>　　慈悲如野鹿，瞋忿似家狗。<BR>　　家狗趁不去，野鹿常好走。<BR>　　欲伏猕猴心，须听狮子吼。</P>
<P>　　教汝数般事，思量知我贤。<BR>　　极贫忍卖屋，才富须买田。<BR>　　空腹不得走，枕头须莫眠。<BR>　　此言期众见，挂在日东边。</P>
<P>　　寒山多幽奇，登者皆恒慑。　<BR>　　月照水澄澄，风吹草猎猎。<BR>　　凋梅雪作花，杌木云充叶。<BR>　　触雨转鲜灵，非晴不可涉。</P>
<P>　　有树先林生，计年逾一倍。<BR>　　根遭陵谷变，叶被风霜改。<BR>　　咸笑外凋零，不怜内文采。<BR>　　皮肤脱落尽，唯有贞实在。</P>
<P>　　寒山有裸虫，身白而头黑。<BR>　　手把两卷书，一道将一德。<BR>　　住不安釜灶，行不赍衣裓。<BR>　　常持智慧剑，拟破烦恼贼。</P>
<P>　　有人畏白首，不肯舍朱绂。<BR>　　采药空求仙，根苗乱挑掘。<BR>　　数年无效验，痴意瞋怫郁。<BR>　　猎师披袈裟，元非汝使物。</P>
<P>　　昔时可可贫，今朝最贫冻。<BR>　　作事不谐和，触途成倥偬。<BR>　　行泥屡脚屈，坐社频腹痛。<BR>　　失却斑猫儿，老鼠围饭瓮。</P>
<P>　　我见世间人，堂堂好仪相。<BR>　　不报父母恩，方寸底模样。<BR>　　欠负他人钱，蹄穿始惆怅。<BR>　　个个惜妻儿，爷娘不供养。<BR>　　兄弟似冤家，心中长怅怏，<BR>　　忆昔少年时，求神愿成长。<BR>　　今为不孝子，世间多此样。<BR>　　买肉自家噇，抹觜道我畅。<BR>　　自逞说喽罗，聪明无益当。<BR>　　牛头努目瞋，出去始时晌。<BR>　　择佛烧好香，拣僧归供养。<BR>　　罗汉门前乞，趁却闲和尚。<BR>　　不悟无为人，从来无相状。<BR>　　封疏请名僧，儭钱两三样。<BR>　　云光好法师，安角在头上。<BR>　　汝无平等心，圣贤俱不降。<BR>　　凡圣皆混然，劝君休取相。<BR>　　我法妙难思，天龙尽回向。<BR>　　我今稽首礼，无上法中王。<BR>　　慈悲大喜舍，名称满十方。<BR>　　众生作依怙，智慧身金刚。<BR>　　顶礼无所著，我师大法王。</P>
<P>　　可贵天然物，独一无伴侣。<BR>　　觅他不可见，出入无门户。<BR>　　促之在方寸，延之一切处。<BR>　　你若不信爱，相逢不相遇。</P>
<P>　　余家有一窟，窟中无一物。<BR>　　净洁空堂堂，光华明日日。<BR>　　蔬食养微躯，布裘遮幻质。<BR>　　任你千圣现，我有天真佛。</P>
<P>　　男儿大丈夫，作事莫莽卤。<BR>　　劲挺铁石心，直取菩提路。<BR>　　邪路不用行，行之枉辛苦。<BR>　　不要求佛果，识取心王主。</P>
<P>　　粤自居寒山，曾经几万载。<BR>　　任运遁林泉，栖迟观自在。<BR>　　寒岩人不到，白云常叆叇。<BR>　　细草作卧褥，青天为被盖。<BR>　　快活枕石头，天地任变改。</P>
<P>　　可重是寒山，白云常自闲。<BR>　　猿啼畅道内，虎啸出人间。<BR>　　独步石可履，孤吟藤好攀。<BR>　　松风清飒飒，鸟语声关关。</P>
<P>　　闲自访高僧，烟山万万层。<BR>　　师亲指归路，月挂一轮灯。</P>
<P>　　闲游华顶上，日朗昼光辉。<BR>　　四顾晴空里，白云同鹤飞。</P>
<P>　　世有多事人，广学诸知见。<BR>　　不识本真性，与道转悬远。<BR>　　若能明实相，岂用陈虚愿。<BR>　　一念了自心，开佛之知见。</P>
<P>　　寒山有一宅，宅中无阑隔。<BR>　　六门左右通，堂中见天碧。<BR>　　房房虚索索，东壁打西壁。<BR>　　其中一物无，免被人来惜。<BR>　　寒到烧软火，饥来煮菜吃。<BR>　　不学田舍翁，广置牛庄宅。<BR>　　尽作地狱业，一入何曾极。<BR>　　好好善思量，思量知轨则。</P>
<P>　　侬家暂下山，入到城隍里。<BR>　　逢见一群女，端正容貌美。<BR>　　头戴蜀样花，燕脂涂粉腻。<BR>　　金钏镂银朵，罗衣绯红紫。<BR>　　朱颜类神仙，香带氛氲气。<BR>　　时人皆顾盼，痴爱染心意。<BR>　　谓言世无双，魂影随他去。<BR>　　狗咬枯骨头，虚自舐唇齿。<BR>　　不解返思量，与畜何曾异。<BR>　　今成白发婆，老陋若精魅。<BR>　　无始由狗心，不超解脱地。</P>
<P>　　一自遁寒山，养命餐山果。<BR>　　平生何所忧，此世随缘过。<BR>　　日月如逝川，光阴石中火。<BR>　　任你天地移，我畅岩中坐。</P>
<P>　　我见世间人，茫茫走路尘。<BR>　　不知此中事，将何为去津。<BR>　　荣华能几日，眷属片时亲。<BR>　　纵有千斤金，不如林下贫。</P>
<P>　　自闻梁朝日，四依诸贤士。<BR>　　宝志万回师，四仙傅大士。<BR>　　显扬一代教，作时如来使。<BR>　　造建僧伽蓝，信心归佛理。<BR>　　虽乃得如斯，有为多患累。<BR>　　与道殊悬远，折西补东尔。<BR>　　不达无为功，损多益少利。<BR>　　有声而无形，至今何处去。</P>
<P>　　吁嗟贫复病，为人绝友亲。<BR>　　瓮里长无饭，甑中屡生尘。<BR>　　蓬庵不免雨，漏榻劣容身。<BR>　　莫怪今憔悴，多愁定损人。</P>
<P>　　养女畏太多，已生须训诱。<BR>　　捺头遣小心，鞭背令缄口。<BR>　　未解乘机杼，那堪事箕帚。<BR>　　张婆语驴驹，汝大不如母。</P>
<P>　　秉志不可卷，须知我匪席。<BR>　　浪造山林中，独卧盘陀石。<BR>　　辩士来劝余，速令受金璧。<BR>　　凿墙植蓬蒿，若此非有益。</P>
<P>　　以我栖迟处，幽深难可论。<BR>　　无风萝自动，不雾竹长昏。<BR>　　涧水缘谁咽，山云忽自屯。<BR>　　午时庵内坐，始觉日头暾。</P>
<P>　　忆昔遇逢处，人间逐胜游。<BR>　　乐山登万仞，爱水泛千舟。<BR>　　送客琵琶谷，携琴鹦鹉洲。<BR>　　焉知松树下，抱膝冷飕飕。</P>
<P>　　报汝修道者，进求虚劳神。<BR>　　人有精灵物，无字复无文。<BR>　　呼时历历应，隐处不居存。<BR>　　叮咛善保护，勿令有点痕。</P>
<P>　　去年春鸟鸣，此时思弟兄。<BR>　　今年秋菊烂，此时思发生。<BR>　　绿水千肠咽，黄云四面平。<BR>　　哀哉百年内，肠断忆咸京。</P>
<P>　　多少天台人，不识寒山子。<BR>　　莫知真意度，唤作闲言语。</P>
<P>　　一住寒山万事休，更无杂念挂心头。<BR>　　闲于石壁题诗句，任运还同不系舟。</P>
<P>　　可惜百年屋，左倒右复倾。<BR>　　墙壁分散尽，木植乱差横。<BR>　　砖瓦片片落，朽烂不堪停。<BR>　　狂风吹蓦榻，再竖卒难成。</P>
<P>　　精神殊爽爽，形貌极堂堂。<BR>　　能射穿七札，读书览五行。<BR>　　经眠虎头枕，昔坐象牙床。<BR>　　若无一堵物，不啻冷如霜。</P>
<P>　　笑我田舍儿，头颊底絷涩。<BR>　　巾子未曾高，腰带长时急。<BR>　　非是不及时，无钱趁不及。<BR>　　一日有钱财，浮图顶上立。</P>
<P>　　买肉血[氵*聒][氵*聒]，买鱼跳鱍鱍。<BR>　　君身招罪累，妻子成快活。<BR>　　才死渠便嫁，他人谁敢遏。<BR>　　一朝如破床，两个当头脱。</P>
<P>　　客难寒山子，君诗无道理。<BR>　　吾观乎古人，贫贱不为耻。<BR>　　应之笑此言，谈何疏阔矣。<BR>　　愿君似今日，钱是急事尔。</P>
<P>　　从生不往来，至死无仁义。<BR>　　言既有枝叶，心怀便险诐。<BR>　　若其开小道，缘此生大伪。<BR>　　诈说造云梯，削之成棘刺。</P>
<P>　　一瓶铸金成，一瓶埏泥出。<BR>　　二瓶任君看，那个瓶牢实。<BR>　　欲知瓶有二，须知业非一。<BR>　　将此验生因，修行在今日。</P>
<P>　　摧残荒草庐，其中烟火蔚。<BR>　　借问群小儿，生来凡几日。<BR>　　门外有三车，迎之不肯出。<BR>　　饱食腹膨脝，个是痴顽物。</P>
<P>　　有身与无身，是我复非我。<BR>　　如此审思量，迁延倚岩坐。<BR>　　足间青草生，顶上红尘堕。<BR>　　已见俗中人，灵床施酒果。</P>
<P>　　昨见河边树，摧残不可论。<BR>　　二三馀干在，千万斧刀痕。<BR>　　霜凋萎疏叶，波冲枯朽根。<BR>　　生处当如此，何用怨乾坤。</P>
<P>　　余见僧繇性希奇，巧妙间生梁朝时。<BR>　　道子飘然为殊特，二公善绘手毫挥。<BR>　　逞画图真意气异，龙行鬼走神巍巍。<BR>　　饶邈虚空写尘迹，无因画得志公师。</P>
<P>　　久住寒山凡几秋，独吟歌曲绝无忧。<BR>　　蓬扉不掩常幽寂，泉涌甘浆长自流。<BR>　　石室地炉砂鼎沸，松黄柏茗乳香瓯。<BR>　　饥餐一粒伽陀药，心地调和倚石头。</P>
<P>　　丹丘迥耸与云齐，空里五峰遥望低。<BR>　　雁塔高排出青嶂，禅林古殿入虹蜺。<BR>　　风摇松叶赤城秀，雾吐中岩仙路迷。<BR>　　碧落千山万仞现，藤萝相接次连谿。</P>
<P>　　千生万死凡几生，生死来去转迷情。<BR>　　不识心中无价宝，犹似盲驴信脚行。</P>
<P>　　老病残年百有馀，面黄头白好山居。<BR>　　布裘拥质随缘过，岂羡人间巧样模。<BR>　　心神用尽为名利，百种贪婪进己躯。<BR>　　浮生幻化如灯烬，冢内埋身是有无。</P>
<P>　　世间何事最堪嗟，尽是三途造罪楂。<BR>　　不学白云岩下客，一条寒衲是生涯。<BR>　　秋到任他林落叶，春来从你树开花。<BR>　　三界横眠闲无事，明月清风是我家。</P>
<P>　　昔年曾到大海游，为采摩尼誓恳求。<BR>　　直到龙宫深密处，金关锁断主神愁。<BR>　　龙王守护安耳里，剑客星挥无处搜。<BR>　　贾客却归门内去，明珠元在我心头。</P>
<P>　　众星罗列夜明深，岩点孤灯月未沈。<BR>　　圆满光华不磨莹，挂在青天是我心。</P>
<P>　　千年石上古人踪，万丈岩前一点空。<BR>　　明月照时常皎洁，不劳寻讨问西东。</P>
<P>　　寒山顶上月轮孤，照见晴空一物无。<BR>　　可贵天然无价宝，埋在五阴溺身躯。</P>
<P>　　我向前溪照碧流，或向岩边坐盘石。<BR>　　心似孤云无所依，悠悠世事何须觅。</P>
<P>　　我家本住在寒山，石岩栖息离烦缘。<BR>　　泯时万象无痕迹，舒处周流遍大千。<BR>　　光影腾辉照心地，无有一法当现前。<BR>　　方知摩尼一颗珠，解用无方处处圆。</P>
<P>　　世人何事可吁嗟，苦乐交煎勿底涯。<BR>　　生死往来多少劫，东西南北是谁家。<BR>　　张王李赵权时姓，六道三途事似麻。<BR>　　只为主人不了绝，遂招迁谢逐迷邪。</P>
<P>　　余家本住在天台，云路烟深绝客来。<BR>　　千仞岩峦深可遁，万重谿涧石楼台。<BR>　　桦巾木屐沿流步，布裘藜杖绕山回。<BR>　　自觉浮生幻化事，逍遥快乐实善哉。</P>
<P>　　怜底众生病，餐尝略不厌。<BR>　　蒸豚搵蒜酱，炙鸭点椒盐。<BR>　　去骨鲜鱼脍，兼皮熟肉脸。<BR>　　不知他命苦，只取自家甜。</P>
<P>　　读书岂免死，读书岂免贫。<BR>　　何以好识字，识字胜他人。<BR>　　丈夫不识字，无处可安身。<BR>　　黄连搵蒜酱，忘计是苦辛。</P>
<P>　　我见瞒人汉，如篮盛水走。<BR>　　一气将归家，篮里何曾有。<BR>　　我见被人瞒，一似园中韭。<BR>　　日日被刀伤，天生还自有。</P>
<P>　　不见朝垂露，日烁自消除。<BR>　　人身亦如此，阎浮是寄居。<BR>　　切莫因循过，且令三毒祛。<BR>　　菩提即烦恼，尽令无有馀。</P>
<P>　　水清澄澄莹，彻底自然见。<BR>　　心中无一事，水清众兽现。<BR>　　心若不妄起，永劫无改变。<BR>　　若能如是知，是知无背面。</P>
<P>　　自从到此天台境，经今早度几冬春。<BR>　　山水不移人自老，见却多少后生人。</P>
<P>　　说食终不饱，说衣不免寒。<BR>　　饱吃须是饭，著衣方免寒。<BR>　　不解审思量，只道求佛难。<BR>　　回心即是佛，莫向外头看。</P>
<P>　　可畏轮回苦，往复似翻尘。<BR>　　蚁巡环未息，六道乱纷纷。<BR>　　改头换面孔，不离旧时人。<BR>　　速了黑暗狱，无令心性昏。</P>
<P>　　可畏三界轮，念念未曾息。<BR>　　才始似出头，又却遭沈溺。<BR>　　假使非非想，盖缘多福力。<BR>　　争似识真源，一得即永得。</P>
<P>　　昨日游峰顶，下窥千尺崖。<BR>　　临危一株树，风摆两枝开。<BR>　　雨漂即零落，日晒作尘埃。<BR>　　嗟见此茂秀，今为一聚灰。</P>
<P>　　自古多少圣，叮咛教自信。<BR>　　人根性不等，高下有利钝。<BR>　　真佛不肯认，置功枉受困。<BR>　　不知清净心，便是法王印。</P>
<P>　　我闻天台山，山中有琪树。<BR>　　永言欲攀之，莫晓石桥路。<BR>　　缘此生悲叹，幸居将已慕。<BR>　　今日观镜中，飒飒鬓垂素。</P>
<P>　　养子不经师，不及都亭鼠。<BR>　　何曾见好人，岂闻长者语。<BR>　　为染在薰莸，应须择朋侣。<BR>　　五月贩鲜鱼，莫教人笑汝。</P>
<P>　　徒闭蓬门坐，频经石火迁。<BR>　　唯闻人作鬼，不见鹤成仙。<BR>　　念此那堪说，随缘须自怜。<BR>　　回瞻郊郭外，古墓犁为田。</P>
<P>　　时人见寒山，各谓是风颠。<BR>　　貌不起人目，身唯布裘缠。<BR>　　我语他不会，他语我不言。<BR>　　为报往来者，可来向寒山。</P>
<P>　　自在白云间，从来非买山。<BR>　　下危须策杖，上险捉藤攀。<BR>　　涧底松常翠，谿边石自斑。<BR>　　友朋虽阻绝，春至鸟关关。</P>
<P>　　我在村中住，众推无比方。<BR>　　昨日到城下，却被狗形相。<BR>　　或嫌袴太窄，或说衫少长。<BR>　　挛却鹞子眼，雀儿舞堂堂。</P>
<P>　　死生元有命，富贵本由天。<BR>　　此是古人语，吾今非谬传。<BR>　　聪明好短命，痴騃却长年。<BR>　　钝物丰财宝，醒醒汉无钱。</P>
<P>　　国以人为本，犹如树因地。<BR>　　地厚树扶疏，地薄树憔悴。<BR>　　不得露其根，枝枯子先坠。<BR>　　决陂以取鱼，是取一期利。</P>
<P>　　众生不可说，何意许颠邪。<BR>　　面上两恶鸟，心中三毒蛇。<BR>　　是渠作障碍，使你事烦拏。<BR>　　举手高弹指，南无佛陀耶。</P>
<P>　　自乐平生道，烟萝石洞间。<BR>　　野情多放旷，长伴白云间。<BR>　　有路不通世，无心孰可攀。<BR>　　石床孤夜坐，圆月上寒山。</P>
<P>　　大海水无边，鱼龙万万千。<BR>　　递互相食啖，冗冗痴肉团。<BR>　　为心不了绝，妄想起如烟。<BR>　　性月澄澄朗，廓尔照无边。</P>
<P>　　自见天台顶，孤高出众群。<BR>　　风摇松竹韵，月现海潮频。<BR>　　下望青山际，谈玄有白云。<BR>　　野情便山水，本志慕道伦。</P>
<P>　　三五痴后生，作事不真实。<BR>　　未读十卷书，强把雌黄笔。<BR>　　将他儒行篇，唤作贼盗律。<BR>　　脱体似蟫虫，咬破他书帙。</P>
<P>　　心高如山岳，人我不伏人。<BR>　　解讲围陀典，能谈三教文。<BR>　　心中无惭愧，破戒违律文。<BR>　　自言上人法，称为第一人。<BR>　　愚者皆赞叹，智者抚掌笑。<BR>　　阳焰虚空花，岂得免生老。<BR>　　不如百不解，静坐绝忧恼。</P>
<P>　　如许多宝贝，海中乘坏舸。<BR>　　前头失却桅，后头又无柁。<BR>　　宛转任风吹，高低随浪簸。<BR>　　如何得到岸，努力莫端坐。</P>
<P>　　我见凡愚人，多畜资财谷。<BR>　　饮酒食生命，谓言我富足。<BR>　　莫知地狱深，唯求上天福。<BR>　　罪业如毗富，岂得免灾毒。<BR>　　财主忽然死，争共当头哭。<BR>　　供僧读文疏，空是鬼神禄。<BR>　　福田一个无，虚设一群秃。<BR>　　不如早觉悟，莫作黑暗狱。<BR>　　狂风不动树，心真无罪福。<BR>　　寄语冗冗人，叮咛再三读。</P>
<P>　　劝你三界子，莫作勿道理。<BR>　　理短被他欺，理长不奈你。<BR>　　世间浊滥人，恰似黍粘子。<BR>　　不见无事人，独脱无能比。<BR>　　早须返本源，三界任缘起。<BR>　　清净入如流，莫饮无明水。</P>
<P>　　三界人蠢蠢，六道人茫茫。<BR>　　贪财爱淫欲，心恶若豺狼。<BR>　　地狱如箭射，极苦若为当。<BR>　　兀兀过朝夕，都不别贤良。<BR>　　好恶总不识，犹如猪及羊。<BR>　　共语如木石，嫉妒似颠狂。<BR>　　不自见己过，如猪在圈卧。<BR>　　不知自偿债，却笑牛牵磨。</P>
<P>　　人生在尘蒙，恰似盆中虫。<BR>　　终日行绕绕，不离其盆中。<BR>　　神仙不可得，烦恼计无穷。<BR>　　岁月如流水，须臾作老翁。</P>
<P>　　寒山出此语，复似颠狂汉。<BR>　　有事对面说，所以足人怨。<BR>　　心真出语直，直心无背面。<BR>　　临死度奈河，谁是喽罗汉。<BR>　　冥冥泉台路，被业相拘绊。</P>
<P>　　我见多知汉，终日用心神。<BR>　　岐路逞喽罗，欺谩一切人。<BR>　　唯作地狱滓，不修正直因。<BR>　　忽然无常至，定知乱纷纷。</P>
<P>　　寄语诸仁者，复以何为怀。<BR>　　达道见自性，自性即如来。<BR>　　天真元具足，修证转差回。<BR>　　弃本却逐末，只守一场呆。</P>
<P>　　世有一般人，不恶又不善。<BR>　　不识主人公，随客处处转。<BR>　　因循过时光，浑是痴肉脔。<BR>　　虽有一灵台，如同客作汉。</P>
<P>　　常闻释迦佛，先受然灯记。<BR>　　然灯与释迦，只论前后智。<BR>　　前后体非殊，异中无有异。<BR>　　一佛一切佛，心是如来地。</P>
<P>　　常闻国大臣，朱紫簪缨禄。<BR>　　富贵百千般，贪荣不知辱。<BR>　　奴马满宅舍，金银盈帑屋。<BR>　　痴福暂时扶，埋头作地狱。<BR>　　忽死万事休，男女当头哭。<BR>　　不知有祸殃，前路何疾速。<BR>　　家破冷飕飕，食无一粒粟。<BR>　　冻饿苦凄凄，良由不觉触。</P>
<P>　　上人心猛利，一闻便知妙。<BR>　　中流心清净，审思云甚要。<BR>　　下士钝暗痴，顽皮最难裂。<BR>　　直待血淋头，始知自摧灭。<BR>　　看取开眼贼，闹市集人决。<BR>　　死尸弃如尘，此时向谁说。<BR>　　男儿大丈夫，一刀两段截。<BR>　　人面禽兽心，造作何时歇。</P>
<P>　　我有六兄弟，就中一个恶。<BR>　　打伊又不得，骂伊又不著。<BR>　　处处无奈何，耽财好淫杀。<BR>　　见好埋头爱，贪心过罗刹。<BR>　　阿爷恶见伊，阿娘嫌不悦。<BR>　　昨被我捉得，恶骂恣情掣。<BR>　　趁向无人处，一一向伊说。<BR>　　汝今须改行，覆车须改辙。<BR>　　若也不信受，共汝恶合杀。<BR>　　汝受我调伏，我共汝觅活。<BR>　　从此尽和同，如今过菩萨。<BR>　　学业攻炉冶，炼尽三山铁。<BR>　　至今静恬恬，众人皆赞说。</P>
<P>　　昔日极贫苦，夜夜数他宝。<BR>　　今日审思量，自家须营造。<BR>　　掘得一宝藏，纯是水精珠。<BR>　　大有碧眼胡，密拟买将去。<BR>　　余即报渠言，此珠无价数。</P>
<P>　　一生慵懒作，憎重只便轻。<BR>　　他家学事业，余持一卷经。<BR>　　无心装褾轴，来去省人擎。<BR>　　应病则说药，方便度众生。<BR>　　但自心无事，何处不惺惺。</P>
<P>　　我见出家人，不入出家学。<BR>　　欲知真出家，心净无绳索。<BR>　　澄澄孤玄妙，如如无倚托。<BR>　　三界任纵横，四生不可泊。<BR>　　无为无事人，逍遥实快乐。</P>
<P>　　昨到云霞观，忽见仙尊士。<BR>　　星冠月帔横，尽云居山水。<BR>　　余问神仙术，云道若为比。<BR>　　谓言灵无上，妙药心神秘。<BR>　　守死待鹤来，皆道乘鱼去。<BR>　　余乃返穷之，推寻勿道理。<BR>　　但看箭射空，须臾还坠地。<BR>　　饶你得仙人，恰似守尸鬼。<BR>　　心月自精明，万象何能比。<BR>　　欲知仙丹术，身内元神是。<BR>　　莫学黄巾公，握愚自守拟。</P>
<P>　　余家有一宅，其宅无正主。<BR>　　地生一寸草，水垂一滴露。<BR>　　火烧六个贼，风吹黑云雨。<BR>　　子细寻本人，布裹真珠尔。</P>
<P>　　传语诸公子，听说石齐奴。<BR>　　僮仆八百人，水碓三十区。<BR>　　舍下养鱼鸟，楼上吹笙竽。<BR>　　伸头临白刃，痴心为绿珠。</P>
<P>　　何以长惆怅，人生似朝菌。<BR>　　那堪数十年，亲旧凋落尽。<BR>　　以此思自哀，哀情不可忍。<BR>　　奈何当奈何，托体归山隐。</P>
<P>　　褴缕关前业，莫诃今日身。<BR>　　若言由冢墓，个是极痴人。<BR>　　到头君作鬼，岂令男女贫。<BR>　　皎然易解事，作么无精神。</P>
<P>　　我见黄河水，凡经几度清。<BR>　　水流如急箭，人世若浮萍。<BR>　　痴属根本业，无明烦恼坑。<BR>　　轮回几许劫，只为造迷盲。</P>
<P>　　二仪既开辟，人乃居其中。<BR>　　迷汝即吐雾，醒汝即吹风。<BR>　　惜汝即富贵，夺汝即贫穷。<BR>　　碌碌群汉子，万事由天公。</P>
<P>　　余劝诸稚子，急离火宅中。<BR>　　三车在门外，载你免飘蓬。<BR>　　露地四衢坐，当天万事空。<BR>　　十方无上下，来去任西东。<BR>　　若得个中意，纵横处处通。</P>
<P>　　可叹浮生人，悠悠何日了。<BR>　　朝朝无闲时，年年不觉老。<BR>　　总为求衣食，令心生烦恼。<BR>　　扰扰百千年，去来三恶道。</P>
<P>　　时人寻云路，云路杳无踪。<BR>　　山高多险峻，涧阔少玲珑。<BR>　　碧嶂前兼后，白云西复东。<BR>　　欲知云路处，云路在虚空。</P>
<P>　　寒山栖隐处，绝得杂人过。<BR>　　时逢林内鸟，相共唱山歌。<BR>　　瑞草联谿谷，老松枕嵯峨。<BR>　　可观无事客，憩歇在岩阿。</P>
<P>　　五岳俱成粉，须弥一寸山。<BR>　　大海一滴水，吸入在心田。<BR>　　生长菩提子，遍盖天中天。<BR>　　语汝慕道者，慎莫绕十缠。</P>
<P>　　无衣自访觅，莫共狐谋裘。<BR>　　无食自采取，莫共羊谋羞。<BR>　　借皮兼借肉，怀叹复怀愁。<BR>　　皆缘义失所，衣食常不周。</P>
<P>　　自羡山间乐，逍遥无倚托。<BR>　　逐日养残躯，闲思无所作。<BR>　　时披古佛书，往往登石阁。<BR>　　下窥千尺崖，上有云盘泊。<BR>　　寒月冷飕飕，身似孤飞鹤。</P>
<P>　　我见转轮王，千子常围绕。<BR>　　十善化四天，庄严多七宝。<BR>　　七宝镇随身，庄严甚妙好。<BR>　　一朝福报尽，犹若栖芦鸟。<BR>　　还作牛领虫，六趣受业道。<BR>　　况复诸凡夫，无常岂长保。<BR>　　生死如旋火，轮回似麻稻。<BR>　　不解早觉悟，为人枉虚老。</P>
<P>　　平野水宽阔，丹丘连四明。<BR>　　仙都最高秀，群峰耸翠屏。<BR>　　远远望何极，矹矹势相迎。<BR>　　独标海隅外，处处播嘉名。</P>
<P>　　可贵一名山，七宝何能比。<BR>　　松月飕飕冷，云霞片片起。<BR>　　匼匝几重山，回还多少里。<BR>　　谿涧静澄澄，快活无穷已。</P>
<P>　　我见世间人，生而还复死。<BR>　　昨朝犹二八，壮气胸襟士。<BR>　　如今七十过，力困形憔悴。<BR>　　恰似春日花，朝开夜落尔。</P>
<P>　　迥耸霄汉外，云里路岧峣。<BR>　　瀑布千丈流，如铺练一条。<BR>　　下有栖心窟，横安定命桥。<BR>　　雄雄镇世界，天台名独超。</P>
<P>　　盘陀石上坐，谿涧冷凄凄。<BR>　　静玩偏嘉丽，虚岩蒙雾迷。<BR>　　怡然憩歇处，日斜树影低。<BR>　　我自观心地，莲花出淤泥。</P>
<P>　　隐士遁人间，多向山中眠。<BR>　　青萝疏麓麓，碧涧响联联。<BR>　　腾腾且安乐，悠悠自清闲。<BR>　　免有染世事，心静如白莲。</P>
<P>　　寄语食肉汉，食时无逗遛。<BR>　　今生过去种，未来今日修。<BR>　　只取今日美，不畏来生忧。<BR>　　老鼠入饭瓮，虽饱难出头。</P>
<P>　　自从出家后，渐得养生趣。<BR>　　伸缩四肢全，勤听六根具。<BR>　　褐衣随春冬，粝食供朝暮。<BR>　　今日恳恳修，愿与佛相遇。</P>
<P>　　五言五百篇，七字七十九。<BR>　　三字二十一，都来六百首。<BR>　　一例书岩石，自夸云好手。<BR>　　若能会我诗，真是如来母。</P>
<P>　　世事绕悠悠，贪生早晚休。<BR>　　研尽大地石，何时得歇头。<BR>　　四时周变易，八节急如流。<BR>　　为报火宅主，露地骑白牛。</P>
<P>　　可笑五阴窟，四蛇共同居。<BR>　　黑暗无明烛，三毒递相驱。<BR>　　伴党六个贼，劫掠法财珠。<BR>　　斩却魔军辈，安泰湛如苏。</P>
<P>　　常闻汉武帝，爰及秦始皇。<BR>　　俱好神仙术，延年竟不长。<BR>　　金台既摧折，沙丘遂灭亡。<BR>　　茂陵与骊岳，今日草茫茫。</P>
<P>　　忆得二十年，徐步国清归。<BR>　　国清寺中人，尽道寒山痴。<BR>　　痴人何用疑，疑不解寻思。<BR>　　我尚自不识，是伊争得知。<BR>　　低头不用问，问得复何为。<BR>　　有人来骂我，分明了了知。<BR>　　虽然不应对，却是得便宜。</P>
<P>　　语你出家辈，何名为出家。<BR>　　奢华求养活，继缀族姓家。<BR>　　美舌甜唇觜，谄曲心钩加。<BR>　　终日礼道场，持经置功课。<BR>　　炉烧神佛香，打钟高声和。<BR>　　六时学客舂，昼夜不得卧。<BR>　　只为爱钱财，心中不脱洒。<BR>　　见他高道人，却嫌诽谤骂。<BR>　　驴屎比麝香，苦哉佛陀耶。<BR>　　又见出家儿，有力及无力。<BR>　　上上高节者，鬼神钦道德。<BR>　　君王分辇坐，诸侯拜迎逆。<BR>　　堪为世福田，世人须保惜。<BR>　　下下低愚者，诈现多求觅。<BR>　　浊滥即可知，愚痴爱财色。<BR>　　著却福田衣，种田讨衣食。<BR>　　作债税牛犁，为事不忠直。<BR>　　朝朝行弊恶，往往痛臀脊。<BR>　　不解善思量，地狱苦无极。<BR>　　一朝著病缠，三年卧床席。<BR>　　亦有真佛性，翻作无明贼。<BR>　　南无佛陀耶，远远求弥勒。</P>
<P>　　寒岩深更好，无人行此道。<BR>　　白云高岫闲，青嶂孤猿啸。<BR>　　我更何所亲，畅志自宜老。<BR>　　形容寒暑迁，心珠甚可保。</P>
<P>　　岩前独静坐，圆月当天耀。<BR>　　万象影现中，一轮本无照。<BR>　　廓然神自清，含虚洞玄妙。<BR>　　因指见其月，月是心枢要。</P>
<P>　　本志慕道伦，道伦常获亲。<BR>　　时逢杜源客，每接话禅宾。<BR>　　谈玄月明夜，探理日临晨。<BR>　　万机俱泯迹，方识本来人。</P>
<P>　　元非隐逸士，自号山林人。<BR>　　仕鲁蒙帻帛，且爱裹疏巾。<BR>　　道有巢许操，耻为尧舜臣。<BR>　　猕猴罩帽子，学人避风尘。</P>
<P>　　自古诸哲人，不见有长存。<BR>　　生而还复死，尽变作灰尘。<BR>　　积骨如毗富，别泪成海津。<BR>　　唯有空名在，岂免生死轮。</P>
<P>　　今日岩前坐，坐久烟云收。<BR>　　一道清溪冷，千寻碧嶂头。<BR>　　白云朝影静，明月夜光浮。<BR>　　身上无尘垢，心中那更忧。</P>
<P>　　千云万水间，中有一闲士。<BR>　　白日游青山，夜归岩下睡。<BR>　　倏尔过春秋，寂然无尘累。<BR>　　快哉何所依，静若秋江水。</P>
<P>　　劝你休去来，莫恼他阎老。<BR>　　失脚入三途，粉骨遭千捣。<BR>　　长为地狱人，永隔今生道。<BR>　　勉你信余言，识取衣中宝。</P>
<P>　　世间一等流，诚堪与人笑。<BR>　　出家弊己身，诳俗将为道。<BR>　　虽著离尘衣，衣中多养蚤。<BR>　　不如归去来，识取心王好。</P>
<P>　　高高峰顶上，四顾极无边。<BR>　　独坐无人知，孤月照寒泉。<BR>　　泉中且无月，月自在青天。<BR>　　吟此一曲歌，歌终不是禅。</P>
<P>　　有个王秀才，笑我诗多失。<BR>　　云不识蜂腰，仍不会鹤膝。<BR>　　平侧不解压，凡言取次出。<BR>　　我笑你作诗，如盲徒咏日。</P>
<P>　　我住在村乡，无爷亦无娘。<BR>　　无名无姓第，人唤作张王。<BR>　　并无人教我，贫贱也寻常。<BR>　　自怜心的实，坚固等金刚。</P>
<P>　　寒山出此语，此语无人信。<BR>　　蜜甜足人尝，黄蘖苦难近。<BR>　　顺情生喜悦，逆意多瞋恨。<BR>　　但看木傀儡，弄了一场困。</P>
<P>　　我见人转经，依他言语会。<BR>　　口转心不转，心口相违背。<BR>　　心真无委曲，不作诸缠盖。<BR>　　但且自省躬，莫觅他替代。<BR>　　可中作得主，是知无内外。</P>
<P>　　寒山唯白云，寂寂绝埃尘。<BR>　　草座山家有，孤灯明月轮。<BR>　　石床临碧沼，虎鹿每为邻。<BR>　　自羡幽居乐，长为象外人。</P>
<P>　　鹿生深林中，饮水而食草。<BR>　　伸脚树下眠，可怜无烦恼。<BR>　　系之在华堂，肴膳极肥好。<BR>　　终日不肯尝，形容转枯槁。</P>
<P>　　花上黄莺子，关关声可怜。<BR>　　美人颜似玉，对此弄鸣弦。<BR>　　玩之能不足，眷恋在龆年。<BR>　　花飞鸟亦散，洒泪秋风前。</P>
<P>　　栖迟寒岩下，偏讶最幽奇。<BR>　　携篮采山茹，挈笼摘果归。<BR>　　蔬斋敷茅坐，啜啄食紫芝。<BR>　　清沼濯瓢钵，杂和煮稠稀。<BR>　　当阳拥裘坐，闲读古人诗。</P>
<P>　　昔日经行处，今复七十年。<BR>　　故人无来往，埋在古冢间。<BR>　　余今头已白，犹守片云山。<BR>　　为报后来子，何不读古言。</P>
<P>　　欲向东岩去，于今无量年。<BR>　　昨来攀葛上，半路困风烟。<BR>　　径窄衣难进，苔粘履不全。<BR>　　住兹丹桂下，且枕白云眠。</P>
<P>　　我见利智人，观者便知意。<BR>　　不假寻文字，直入如来地。<BR>　　心不逐诸缘，意根不妄起。<BR>　　心意不生时，内外无馀事。</P>
<P>　　身著空花衣，足蹑龟毛履。<BR>　　手把兔角弓，拟射无明鬼。</P>
<P>　　君看叶里花，能得几时好。<BR>　　今日畏人攀，明朝待谁扫。<BR>　　可怜娇艳情，年多转成老。<BR>　　将世比于花，红颜岂长保。</P>
<P>　　画栋非吾宅，松林是我家。<BR>　　一生俄尔过，万事莫言赊。<BR>　　济渡不造筏，漂沦为采花。<BR>　　善根今未种，何日见生芽。</P>
<P>　　出生三十年，当游千万里。<BR>　　行江青草合，入塞红尘起。<BR>　　炼药空求仙，读书兼咏史。<BR>　　今日归寒山，枕流兼洗耳。</P>
<P>　　寒山无漏岩，其岩甚济要。<BR>　　八风吹不动，万古人传妙。<BR>　　寂寂好安居，空空离讥诮。<BR>　　孤月夜长明，圆日常来照。<BR>　　虎丘兼虎谿，不用相呼召。<BR>　　世间有王傅，莫把同周邵。<BR>　　我自遁寒岩，快活长歌笑。<BR>　　沙门不持戒，道士不服药。<BR>　　自古多少贤，尽在青山脚。</P>
<P>　　有人笑我诗，我诗合典雅。<BR>　　不烦郑氏笺，岂用毛公解。<BR>　　不恨会人稀，只为知音寡。<BR>　　若遣趁宫商，余病莫能罢。<BR>　　忽遇明眼人，即自流天下。<BR>　　　　　　　　　　　　　　　　　　《全唐诗·卷806_1》</P>
<P>　　【三字诗六首】</P>
<P>　　寒山道，无人到。<BR>　　若能行，称十号。<BR>　　有蝉鸣，无鸦噪。<BR>　　黄叶落，白云扫。<BR>　　石磊磊，山隩隩。<BR>　　我独居，名善导。<BR>　　子细看，何相好。</P>
<P>　　寒山寒，冰锁石。<BR>　　藏山青，现雪白。<BR>　　日出照，一时释。<BR>　　从兹暖，养老客。</P>
<P>　　我居山，勿人识。<BR>　　白云中，常寂寂。</P>
<P>　　寒山深，称我心。<BR>　　纯白石，勿黄金。<BR>　　泉声响，抚伯琴。<BR>　　有子期，辨此音。</P>
<P>　　重岩中，足清风。<BR>　　扇不摇，凉冷通。<BR>　　明月照，白云笼。<BR>　　独自坐，一老翁。</P>
<P>　　寒山子，长如是。<BR>　　独自居，不生死。</P>
<P>　　　　　　　　　　　　　　　　　《全唐诗·卷806_43 》<BR>　　【拾遗二首新添】</P>
<P>　　我见世间人，个个争意气。<BR>　　一朝忽然死，只得一片地。<BR>　　阔四尺，长丈二，<BR>　　汝若会，出来争意气，<BR>　　我与汝，立碑记。</P>
<P>　　家有寒山诗，胜汝看经卷。<BR>　　书放屏风上，时时看一遍。<BR>　　　　　　　　　　　　　　　　　《全唐诗·卷806_44》</P>
<P><BR>&nbsp;<BR></P></span>
                                    <hr color="#CCC4A8" size="1"></td>
                                </tr>
                                <tr>
                                  <td align="center" class="style_txt">				                
						<div id="pages" class="text-c"></div></center><hr><center><div class='zw'>回向:原世间一切众生破无明，入如来境</div></center></body></html> 