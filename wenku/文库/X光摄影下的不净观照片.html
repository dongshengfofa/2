<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,X光摄影下的不净观照片' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>X光摄影下的不净观照片</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     
	<table align="center" border="0" cellpadding="0" cellspacing="0" width="600">
		<tbody>
			<tr>
				<td align="middle" class="txt18" colspan="2" height="66">
					
						<p>&nbsp;</p>
						<p align="center"></p>
						<p align="center">&nbsp;</p>
						<table border="0" cellpadding="0" cellspacing="0" width="100%">
							<tbody>
								<tr>
									<td height="18" width="100%">&nbsp;</td>
								</tr>
							</tbody>
						</table>
						<table align="center" border="0" cellpadding="0" cellspacing="0" id="myTable" width="580">
							<tbody>
								<tr>
									<td class="p1">
										&nbsp;
										&nbsp;
										&nbsp;
										
											<p>&nbsp;</p>
											<p align="center"><font id="Zoom"></font></p>
										
									</td>
								</tr>
							</tbody>
						</table>
					
					<p>&nbsp;</p>
					<p>&nbsp;</p>
				</td>
			</tr>
			<tr>
				<td align="middle" colspan="2" height="22">
					<p></p>
					<p>&nbsp;</p>
					<p></p>
					<p>&nbsp;</p>
					<p></p>
					<p></p>
					<p>&nbsp;</p>
					<p align="justify">&nbsp;</p>
					<hr />
					<p>&nbsp;</p>
					<p align="justify">【附录】</p>
					<p align="center"><strong><font size="6">九想观</font></strong></p>
					<p align="center">&nbsp;</p>
					<p align="justify"><font size="4">　　人想死亡日，欲火顿清凉。愚人若闻此，愁眉叹不祥。<br />
					　　究竟百年后，同入烬毁场。菩萨九想观，苦海大津梁。</font></p>
					<p align="justify"><font size="4">　　新死想第一：静观初死之人，正直仰卧，寒气彻骨，一无所知。当念我贪财恋色之身，将来亦必如是，则淫心淡矣。</font></p>
					<p align="justify"><font size="4">　　青瘀想第二：静观未殓骸尸，一日至七日，黑气腾溢，转成青紫，甚可畏惧。当念我如花美貌之身，将来亦必如是，则淫心淡矣。</font></p>
					<p align="justify"><font size="4">　　脓血想第三：静观死人初烂，肉腐成脓，势将溃下，肠胃消糜。当念我风流俊雅之身，将来亦必如是，则淫心淡矣。</font></p>
					<p align="justify"><font size="4">　　绛汁想第四：静观腐烂之尸，停积既久，黄水流出，臭不可闻。当念我肌肤香洁之身，将来亦必如是，则淫心淡矣。</font></p>
					<p align="justify"><font size="4">　　虫啖想第五：静观积久腐尸，遍体生虫，处处钻啮，骨节之内，皆如蜂窠。当念我鸾俦凤侣之身，将来亦必如是，则淫心淡矣。</font></p>
					<p align="justify"><font size="4">　　筋缠想第六：静观腐尸，皮肉钻尽，止有筋连在骨，如绳束薪，得以不散。当念我偷香窃玉之身，将来亦必如是，则淫心淡矣。</font></p>
					<p align="justify"><font size="4">　　骨散想第七：静观死尸，筋已烂坏，骨节纵横，不在一处。当念我崇高富贵之身，将来亦必如是，则淫心淡矣。</font></p>
					<p align="justify"><font size="4">　　烧焦想第八：静观死尸，被火所烧，燋缩在地，或熟或生，不堪目击。当念我文章盖世之身，将来或亦如是，则淫心淡矣。</font></p>
					<p align="justify"><font size="4">　　枯骨想第九：静观破冢弃骨，日暴雨侵，其色转白，或复黄朽，人兽践踏。当念我韶光易迈之身，将来亦必如是，则淫心淡矣。</font></p>
					<p align="justify"><font size="4">　　【周安士《安士全书&middot;欲海回狂卷二》】</font></p>
					<hr />
					<p align="justify"><font size="4">【附录二】</font></p>
					<p align="center"><font size="4"><font color="#050584"><font size="6">狮子峰如如居士劝修文</font> </font></font></p>
					<p align="justify"><font color="#050584" size="4">　　只这色身，谁信身为苦本？尽贪世乐，不知乐是苦因。浮生易度，岂是久居？幻质非坚，终归磨灭。〔诗曰：欲知前世因，今生受者身；欲知后世因，今生作者心。〕自未入胞胎之日，岂有这男女之形。只缘地水火风假合而成，不免生老病死凋残之苦。虚浮如水上泡，须臾不久；危脆似草头露，倏忽便无。长年者不过八九十而终亡，短命者大都廿卅而早夭。又有今日不知明日事，又有上床别了下床时。几多一息不来，便是千秋永别。〔雪峰和尚颂云：&ldquo;一盏孤灯照夜台，上床别了袜和鞋。三魂七魄梦中去，未晓明朝来不来。&rdquo;〕叹此身无有是处，奈谁人不被他瞒?筋缠七尺骨头，皮裹一包肉块。九孔常流不净，六根恣逞无明。发毛爪齿，聚落堆尘；涕泪液津，污如行厕。里面尽蛆虫聚会，外头招蚊虱咬钻。沾一灾一疾，皆死得人；更大热大寒，催人易老。眼被色牵归饿鬼，耳随声去入阿鼻。口头吃尽味千般，死后能添油几滴?〔长魁诗云：&ldquo;红红白白莫相瞒，无位真人赤肉团。败坏不如猪狗相，只今便作死尸看。&rdquo;〕此身无可爱惜，诸人当愿出离。如何迷昧底尚逞风流，蒙懂汉犹生颠倒。或有骷髅头上簪花簪草，或有臭皮袋畔带麝带香。罗衣罩了脓血囊，锦被遮却屎尿桶。用尽奸心百计，将谓住世万年；不知头痛眼花，阎罗王接人来到。那更鬓斑齿损，无常鬼寄信相寻。个个恋色贪财，尽是失人身捷径；日日耽酒嗜肉，无非种地狱深坑。眼前图快活一时，身后受苦辛万劫。〔诗云：&ldquo;皮包血肉骨缠筋，颠倒凡夫认作身。到死始知非是我，从前金玉付他人。&rdquo;〕一旦命根绝处，四大风刀割时，外则脚手牵抽，内则肝肠痛裂。纵使妻儿相惜，无计留君；假饶骨肉满前，有谁替汝?〔古颂：&ldquo;父母恩深终有别，夫妻义重也分离。人情似鸟同林宿，大限来时各自飞。&rdquo;〕生者枉自悲啼痛切，死者不免神识奔驰。前途不见光明，举眼全无伴侣。过奈何岸，见之无不悲伤；入鬼门关，到者尽皆凄惨。弃世才经七日，投冥渐历诸司。曹官抱案没人情，狱卒持叉无笑面。平生为善者，送归天道、仙道、人道；在日造恶者，押入汤途、火途、刀途。镬汤沸如崖崩，剑树势若山耸。灌铜汁而遍身肉烂，吞铁丸而满口烟生。遭锉磕则血肉淋漓，入寒冰则皮肤冻裂。身碎业风吹再活，命终罗刹喝重生。人间历尽百春秋，狱内方为一昼夜。〔诗云：&ldquo;石崇不享千年富，韩信空成十面谋。此身不向今生度，更向何生度此身?&rdquo;〕魂魄虽归鬼界，身尸犹卧棺中。或隔三朝五朝，或当六月七月，腐烂则出虫出血，臭秽则薰地薰天；胖胀不堪观，丑恶真可怕!催促付一堆野火，断送埋万里荒山。昔时耍俏红颜，翻成灰烬；今日荒凉白骨，变作尘埃。〔苏东坡云：&ldquo;江上臭皮脓，当年桃花面。而今不忍看，昔日恨不见。&rdquo;〕从前恩爱，到此成空；昔日英雄，而今安在?泪雨洒时空寂寂，悲风动处冷飕飕。夜间而鬼哭神嚎，岁久而鸦餐鹊啄。荒草畔漫留碑石，绿杨中空挂纸钱。下稍头难免如斯，到这里怎生不醒?〔寒山诗云：&ldquo;雀啄鸦餐皮肉尽，风吹日炙髑髅干。目前试问旁观者，自把形骸仔细看。&rdquo;〕大家具眼，休更埋头。翻身跳出迷津，弹指裂开爱网。休向鬼窟里作活计，要知肉团上有真人。是男是女总堪修，若俗若僧皆有分。但请回光返照，便知本体原真。或参禅了悟自性，或念佛求生净土。舍恶从善，改性修来。移六贼为六神通，离八苦得八自在。便好替天行化，不妨代佛接人。对众为大众宣扬，归家为一家解说。使处处齐知觉悟，教人人共免沉沦。上助诸佛转法轮，下拔众生离苦海。佛言不信，何言可信?人道不修，地道难修。莫教一日换了皮，纵有千佛难救你。火急进步，时不待人，各请直下承当，莫使此生空过!〔莫待老来方学道，孤坟多是少年人!〕</font></p>
					<p align="justify">&nbsp;</p>
					<p>&nbsp;</p>
					<p>&nbsp;</p>
				</td>
			</tr>
		</tbody>
	</table>


    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 