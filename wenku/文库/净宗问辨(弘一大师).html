<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,净宗问辨(弘一大师)' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>净宗问辨(弘一大师)</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<P>净宗问辨　</P>
<P>弘一<BR>　　<BR>　　古德撰述，每设问答，遣除惑耻，翼赞净土，厥功伟矣！宋代而后，迄于清朝，禅宗最盛，其所致疑，多原于此。今则禅宗渐衰，未劳攻破，而复别有疑义，盛传多时，若不商确，或致诖乱。故于万寿讲次，别述所见，冀息时疑，匪曰好辨。亦以就正有道耳！<BR>　　问：当代弘扬净土宗者，恒谓专持一句弥陀，不须复学经律论等，如是排斥教理，偏赞持名，岂非主张太过耶?!<BR>　　答；上根之人，虽有终身专持一句圣号者，而决不应排斥教理；若在常人，持名之外，须于经律论等随力兼学，岂可废弃。且如灵芝疏主，虽撰义疏感赞持名，然其自行亦复深研律藏，旁通天台、法相等。其明证矣！<BR>问：有谓净土宗人，率多抛弃世缘，其信然欤 ?<BR>　　答：若修禅定或止观或密咒等，须谢绝世缘， 入山静净土法门则异于是一无人不可学，无处不可学。士、农、工商各安其业，皆可随分修其净土。于人事善利群众公益，一切功德，悉应尽力集积，以为生西资粮。何可云抛弃耶?<BR>　　问：前云修净业者，不应排斥教理，抛弃世缘。未审出何经论?<BR>　　答：经论广明，未能具陈，今略举之。《观无量寿佛经》云：欲生彼国者，当修二福： 一者孝养父母，奉事师长，慈心不杀，修十善业；二者受持三皈，具足众戒，不犯威仪；三者发菩提心，深信因果，读诵大乘，劝进行者。如此三事，名为净业——过去未来现在三世诸佛净业正因。《无量寿经》云：发菩提心，修诸功德，植诸德本，至心回向。欢喜信乐，修菩萨行。《大宝积经·发胜志乐会》云：佛告弥陀菩萨言：菩萨发十种心——<BR>一者于诸众生，起于大慈。无损害心。<BR>　　二者于诸众生，起于大悲。无逼恼心。<BR>　　三者于佛正法，不惜身命。乐守护心。<BR>　　四者于一切法，发生胜忍。无执着心。<BR>　　五者不贪利养，恭敬尊重。净意乐心。<BR>　　六者求佛种智，于—切时。无忘失心。<BR>　　七者于诸众生，尊重恭敬。无下劣心。<BR>　　八者不着世论，于菩提分。生决定心。<BR>　　九者种植善根，无有杂染。清净之心。<BR>　　十者于诸如来，舍离诸相。起随念心。<BR>　　若入于此十种心中，随成一心，乐欲往生极乐世界。若不得生。无有是处。<BR>　　问：菩萨应常处娑婆，代替众生受苦。何故求生西方?<BR>　　答：灵芝疏主初出家时，亦尝坚持此见，轻谤净业。后遭重病，色力痿赢，神识迷茫，莫知趣向。既而病瘥，顿觉前非，悲泣感伤，深自克责！以初心菩萨，未得无生法忍。志虽宏大，力不堪任也。《大智度论》云：具缚凡夫有大悲心，愿生恶世救苦众生，无有是处。譬如婴儿不得离母，又如弱羽只可附枝。未证无生法忍者，要须常不离佛也。<BR>　　问：法相宗学者欲见弥勒菩萨，必须求生兜率耶?<BR>　　答：不尽然也。弥勒菩萨乃法身大士，尘尘刹刹同时等遍。兜率内院有弥勒，极乐世界亦有弥勒，故法相宗学者不妨求生西方。且生西方已，并见弥勒及诸大菩萨，岂不更胜?！《华严经·普贤行愿品》云：到已，即见阿弥陀佛、文殊师利菩萨、普贤菩萨、观自在菩萨、弥勒菩萨等；又《阿弥陀经》云：其中多有一生补处，其数甚多，非是算数所能知之，但可以无量无边——阿僧祗说。众生闻者，应当发愿，愿生彼国。所以者何?得与如是诸上善人俱会一处。<BR>　　据上所引经文，求生西方最为殊胜也!故慈恩教主窥基大师曾撰《阿弥陀经通赞》三卷及《疏》一卷，普劝众生，同归极乐。遗范具在，的可依承。<BR>　　问：兜率近而易生，极乐远过十万亿佛土。若欲往生，不綦难欤?<BR>　　答：《华严经·普贤行愿品》云： 刹那中，即得往生极乐世界。灵芝《弥陀义疏》云：十万亿佛土，凡情疑远，弹指可到。十方净秽，同一心故。心念迅速，不思议故。由是观之，无足虑也。<BR>　　问：闻密宗学者云：若惟修净土法门，念念求生西方，即渐渐减短寿命，终致夭亡，故修净业者，必须兼学密宗长寿法，相辅而行，乃可无虑。其说确乎?!<BR>　　答：自古以来，专修净土之人，多享大年，且有因念佛而延寿者。前说似难信也。又既已发心求生西方，即不须顾虑今生寿命长短；若顾虑者，必难往生。人世长寿，不过百年，西方则无量无边阿僧祗劫。智者权衡其间，当知所轻重矣!<BR>　　问：有谓弥陀法门，专属送死之教。若药师法门，生能消灾延寿，死则往生东方净刹，岂不更善?<BR>　　答：弥陀法门，于现生何尝无有利益?!具如经论广明。今且述余所亲闻事实四则证之，以息其疑。<BR><BR>　　一 瞽目重明<BR>　　嘉兴范古农友人戴君，曾卒业于上海南洋中学，忽尔双目失明，忧郁不乐，古农乃劝彼念阿弥陀佛，并介绍居住平湖报本寺， 日夜一心专念。如是年余，双目重明如故。此事古农为余言者。<BR><BR>　　二 沉疴顿愈<BR>　　海盐徐蔚如旅居京师，屡患痔疾，经久不愈。曾因事远出，乘人力车磨擦颠簸，归寓之后，痔乃大发，痛彻心髓，经七昼夜不能睡眠，病已垂危。因忆《华严·十回向品》代众生受苦文，依之发愿。后即一心专念阿弥陀佛，不久遂能安眠，醒后痔疾顿愈。迄今已十数年，未曾再发。此事蔚如尝与印光法师言之，余复致书询问，彼言确有其事也!<BR><BR>　　三 冤鬼不侵<BR>　　四川释显真(又字西归)。在家时历任县长，杀戮土匪甚多。出家不久，即往宁波慈溪五磊寺，每夜梦见土匪多人，血肉狼藉，凶暴愤怒，执持枪械，向其索命。遂大恐惧，发勇猛心，专念阿弥陀佛，日夜不息。乃至梦中亦能持念：梦见土匪，即念佛号，以劝化之。自是梦中土匪，渐能和驯，数月以后，不复见矣! 余与显真同住最久，常为余言其往事，且叹念佛功德之不可思议也!<BR><BR>　　四 危难得免<BR>　　温州吴璧华勤修净业，行住坐卧，恒念弥陀圣号。十一年壬戌七月下旬温州飓风暴雨，墙尾倒坏者甚多。是夜壁华适卧墙侧，默念佛号而眠。夜半，墙忽倾圯，砖砾泥上，坠落遍身，家人疑已压毙，相率奋力除去砖土，见璧华安然无恙，犹念佛号不辍。察其颜面以至肢体，未有毫发损伤，乃大惊叹，共感佛恩。<BR>　　其时余居温州庆福寺。风灾翌日，璧华亲至寺中向余言之。 壁华早岁奔走革命，后信佛法，于北京、温州、杭州及东北各省尽力弘扬佛化，并主办赈济慈善诸事。临终之际，持念佛号，诸根悦豫，正念分明。及大殓时，顶门犹温，往生极乐，可无疑矣!</P>
<P>摘自《弘一大师文集》</P></span>
                                    <hr color="#CCC4A8" size="1"></td>
                                </tr>
                                <tr>
                                  <td align="center" class="style_txt">				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 