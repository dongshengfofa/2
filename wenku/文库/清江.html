<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,清江' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>清江</div></center><br><center><div>作者：佚名　来源：佛学在线</div></center><br><center><span id="hits"></span></div>
        <div class="ahtcy_content">
			
							<P>清江&nbsp;<BR>&nbsp;</P>
<P>　　【早发陕州途中赠严秘书】<BR>　　此身虽不系，忧道亦劳生。<BR>　　万里江湖梦，千山雨雪行。<BR>　　人家依旧垒，关路闭层城。<BR>　　未尽交河虏，犹屯细柳兵。<BR>　　艰难嗟远客，栖托赖深情。<BR>　　贫病吾将有，精修许少卿。<BR>　　　　　　　　　　　　　　　　　《全唐诗·卷812_1》</P>
<P>　　【早春书情寄河南崔少府】<BR>　　春日春风至，阳和似不均。<BR>　　病身空益老，愁鬓不知春。<BR>　　宇宙成遗物，光阴促幻身。<BR>　　客游伤末路，心事向行人。<BR>　　道薄犹怀土，时难欲厌贫。<BR>　　微才如可寄，赤县有乡亲。<BR>　　　　　　　　　　　　　　　　　《全唐诗·卷812_2》</P>
<P>　　【春游司直城西鸬鹚谿别业】<BR>　　别墅军城下，闲喧未可齐。<BR>　　春深花蝶梦，晓隔柳烟鞞。<BR>　　韶景浮寒水，疏杨映绿堤。<BR>　　沿洄看竹色，来往听莺啼。<BR>　　久慢持生术，多亲种药畦。<BR>　　家贫知素行，心苦见清溪。<BR>　　越客初投分，南枝得寄栖。<BR>　　禅机空寂寞，雅趣赖招携。<BR>　　本寺重江外，游方二室西。<BR>　　裴回恋知己，日夕草萋萋。<BR>　　　　　　　　　　　　　　　　　《全唐诗·卷812_3》</P>
<P>　　【夕次襄邑】<BR>　　何处戒吾道，经年远路中。<BR>　　客心犹向北，河水自归东。<BR>　　古戍鸣寒角，疏林振夕风。<BR>　　轻舟惟载月，那与故人同。<BR>　　　　　　　　　　　　　　　　　《全唐诗·卷812_4》</P>
<P>　　【宿严维宅简章八元】 (一作宿严秘书宅)<BR>　　佳期曾不远，甲第即南邻。<BR>　　惠爱偏相及，经过岂厌频。<BR>　　秋寒林叶动，夕霁月华新。<BR>　　莫话羁栖事，平原是主人。<BR>　　　　　　　　　　　　　　　　　《全唐诗·卷812_5》</P>
<P>　　【赠淮西贾兵马使】<BR>　　破虏功成百战场，天书新拜汉中郎。<BR>　　映门旌旆春风起，对客弦歌白日长。<BR>　　阶下斗鸡花乍发，营南试马柳初黄。<BR>　　由来吴楚多同调，感激逢君共异乡。<BR>　　　　　　　　　　　　　　　　　《全唐诗·卷812_6》</P>
<P>　　【送坚上人归杭州天竺寺】<BR>　　十年劳负笈，经论化中朝。<BR>　　流水知乡近，和风惜别遥。<BR>　　云山零夜雨，花岸上春潮。<BR>　　归卧南天竺，禅心更寂寥。<BR>　　　　　　　　　　　　　　　　　《全唐诗·卷812_7》</P>
<P>　　【送赞律师归嵩山】 (一作无可诗)<BR>　　禅意归心急，山深定易安。<BR>　　清贫修道苦，孝友别家难。<BR>　　雪路侵溪转，花宫映岳看。<BR>　　到时瞻塔暮，松月向人寒。<BR>　　　　　　　　　　　　　　　　　《全唐诗·卷812_8》</P>
<P>　　【上都酬章十八兄】<BR>　　每叹经年别，人生有几年。<BR>　　关河长问道，风雨独随缘。<BR>　　寓蝶成庄梦，怀人识祢贤。<BR>　　徽猷不及此，空愧白华篇。<BR>　　　　　　　　　　　　　　　　　《全唐诗·卷812_9》</P>
<P>　　【登楼望月寄凤翔李少尹】<BR>　　陌上凉风槐叶凋，夕阳秋露湿寒条。<BR>　　登楼望月楚山上，月到楼南山独遥。<BR>　　心送秦人趋凤阙，月随阳雁极烟霄。<BR>　　轩车不重无名客，此地谁能访寂寥。<BR>　　　　　　　　　　　　　　　　　《全唐诗·卷812_10》</P>
<P>　　【湘川怀古】<BR>　　潇湘连汨罗，复对九嶷河。<BR>　　浪势屈原冢，竹声渔父歌。<BR>　　地荒征骑少，天暖浴禽多。<BR>　　脉脉东流水，古今同奈何。<BR>　　　　　　　　　　　　　　　　　《全唐诗·卷812_11》</P>
<P>　　【七夕】<BR>　　七夕景迢迢，相逢只一宵。<BR>　　月为开帐烛，云作渡河桥。<BR>　　映水金冠动，当风玉珮摇。<BR>　　惟愁更漏促，离别在明朝。<BR>　　　　　　　　　　　　　　　　　《全唐诗·卷812_12》</P>
<P>　　【长安卧病】<BR>　　身世足堪悲，空房卧病时。<BR>　　卷帘花雨滴，扫石竹阴移。<BR>　　已觉生如梦，堪嗟寿不知。<BR>　　未能通法性，讵可免支离。<BR>　　　　　　　　　　　　　　　　　《全唐诗·卷812_13》</P>
<P>　　【送婆罗门】 (一作可止诗)<BR>　　雪岭金河独向东，吴山楚泽意无穷。<BR>　　如今白首乡心尽，万里归程在梦中。<BR>　　　　　　　　　　　　　　　　　《全唐诗·卷812_14》</P>
<P>　　【喜皇甫大夫同宿大梁驿】<BR>　　江头旌旆去，花外卷帘空。<BR>　　夜色临城月，春声渡水风。<BR>　　也知行李别，暂喜话言同。<BR>　　若问庐山事，终身愧远公。<BR>　　　　　　　　　　　　　　　　　《全唐诗·卷812_15》</P>
<P>　　【酬姚补阙南仲云溪馆中戏题随书见寄】<BR>　　寺溪临使府，风景借仁祠。<BR>　　补衮周官贵，能名汉主慈。<BR>　　卧云知独处，望月忆同时。<BR>　　忽枉缄中赠，琼瑶满手持。<BR>　　　　　　　　　　　　　　　　　《全唐诗·卷812_16》</P>
<P>　　【喜严侍御蜀还赠严秘书】<BR>　　往年分首出咸秦，木落花开秋又春。<BR>　　江客不曾知蜀路，旅魂何处访情人。<BR>　　当时望月思文友，今日迎骢见近臣。<BR>　　多羡二龙同汉代，绣衣芸阁共荣亲。<BR>　　　　　　　　　　　　　　　　　《全唐诗·卷812_17》</P>
<P>　　【送韦参军江陵】(一作戴叔伦诗)<BR>　　槐花落尽柳阴清，萧索凉天楚客情。<BR>　　海上旧山无的信，东门归路不堪行。<BR>　　身随幻境劳多事，迹学禅心厌有名。<BR>　　公子道存知不弃，欲依刘表住南荆。<BR>　　　　　　　　　　　　　　　　　《全唐诗·卷812_18》</P>
<P>　　【月夜有怀黄端公兼简朱孙二判官】<BR>　　月照疏林惊鹊飞，羁人此夜共无依。<BR>　　青门旅寓身空老，白首头陀力渐微。<BR>　　屡向曲池陪逸少，几回戎幕接玄晖。<BR>　　四科弟子称文学，五马诸侯是绣衣。<BR>　　江雁往来曾不定，野云摇曳本无机。<BR>　　修行未尽身将尽，欲向东山掩旧扉。<BR>　　　　　　　　　　　　　　　　　《全唐诗·卷812_19》</P>
<P>　　【精舍遇雨】 (一作可止诗)<BR>　　空门寂寂淡吾身，溪雨微微洗客尘。<BR>　　卧向白云情未尽，任他黄鸟醉芳春。<BR>　　　　　　　　　　　　　　　　　《全唐诗·卷812_20》</P>
<P>　　【小雪】(一作可止诗)<BR>　　落雪临风不厌看，更多还恐蔽林峦。<BR>　　愁人正在书窗下，一片飞来一片寒。<BR>　　　　　　　　　　　　　　　　　《全唐诗·卷812_21》</P>
<P>　　【句】<BR>　　万木无一叶，客心悲此时。(秋日晚泊，见《吟窗杂录》)<BR>　　　　　　　　　　　　　　　　　《全唐诗·卷812_22》</P>
<P><BR>&nbsp;<BR></P></span>
                                    <hr color="#CCC4A8" size="1"></td>
                                </tr>
                                <tr>
                                  <td align="center" class="style_txt">				                
						<div id="pages" class="text-c"></div></center><hr><center><div class='zw'>回向:原世间一切众生破无明，入如来境</div></center></body></html> 