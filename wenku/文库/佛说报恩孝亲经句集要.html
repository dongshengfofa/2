<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,佛说报恩孝亲经句集要' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>佛说报恩孝亲经句集要</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     <P><FONT size=3></FONT> </P>
<P><FONT size=3>　　1、尔时佛告五百长者。善哉善哉。汝等闻于赞叹大乘。心生退转发起妙义。利益安乐未来世中。不知恩德一切众生。谛听谛听善思念之。我今为汝分别演说世出世间有恩之处。善男子。汝等所言未可正理。何以故。世出世恩有其四种。一父母恩。二众生恩。三国王恩。四三宝恩。如是四恩。一切众生平等荷负。</FONT></P>
<P><FONT size=3>　　——《大乘本生心地观经》</FONT></P>
<P><FONT size=3>　　2、善男子。父母恩者。父有慈恩。母有悲恩。母悲恩者。若我住世于一劫中说不能尽。我今为汝宣说少分。假使有人为福德故。恭敬供养一百净行大婆罗门。一百五通诸大神仙。一百善友。安置七宝上妙堂内。以百千种上妙珍膳。垂诸璎珞众宝衣服。栴檀沉香立诸房舍。百宝庄严床卧敷具。疗治众病百种汤药。一心供养满百千劫。不如一念住孝顺心。以微少物色养悲母。随所供侍。比前功德。百千万分不可校量。世间悲母念子无比。恩及未形。始自受胎终于十月。行住坐卧受诸苦恼非口所宣。虽得欲乐饮食衣服而不生爱。忧念之心恒无休息。但自思惟将欲生产。渐受诸苦昼夜愁恼。若产难时如百千刃竞来屠割。或致无常。若无苦恼诸亲眷属喜乐无尽。犹如贫女得如意珠。其子发声如闻音乐。以母胸臆而为寝处。左右膝上常为游履。于胸臆中出甘露泉。长养之恩弥于普天。怜愍之德广大无比。世间所高莫过山岳。悲母之恩逾于须弥。世间之重大地为先。悲母之恩亦过于彼。若有男女背恩不顺。令其父母生怨念心。母发恶言子即随堕。或在地狱饿鬼畜生。世间之疾莫过猛风。怨念之征复速于彼。一切如来金刚天等。及五通仙不能救护。若善男子善女人。依悲母教承顺无违。诸天护念福乐无尽。如是男女即名尊贵天人种类。或是菩萨为度众生。现为男女饶益父母。若善男子善女人。为报母恩经于一劫。每日三时割自身肉以养父母。而未能报一日之恩。所以者何。一切男女处于胎中。口吮乳根饮啖母血。及出胎已幼稚之前。所饮母乳百八十斛。母得上味先与其子。珍妙衣服亦复如是。愚痴鄙陋情爱无二。昔有女人远游佗国。抱所生子渡殑伽河。其水暴涨力不能前。爱念不舍母子俱没。以是慈心善根力故。即得上生色究竟天作大梵王。以是因缘母有十德。一名大地。于母胎中为所依故。二名能生。经历众苦而能生故。三名能正。恒以母手理五根故。四名养育。随四时宜能长养故。五名智者。能以方便生智慧故。六名庄严。以妙璎珞而严饰故。七名安隐。以母怀抱为止息故。八名教授。善巧方便导引子故。九名教诫。以善言辞离众恶故。十名与业。能以家业付嘱子故。善男子。于诸世间何者最富。何者最贫。悲母在堂名之为富。悲母不在名之为贫。悲母在时名为日中。悲母死时名为日没。悲母在时名为月明。悲母亡时名为闇夜。是故汝等。勤加修习孝养父母若人供佛福等无异。应当如是报父母恩。</FONT></P>
<P><FONT size=3>　　——《大乘本生心地观经》</FONT></P>
<P><FONT size=3>　　3、善男子。众生恩者。即无始来。一切众生轮转五道经百千劫。于多生中互为父母。以互为父母故。一切男子即是慈父。一切女人即是悲母。昔生生中有大恩故。犹如现在父母之恩等无差别。如是昔恩犹未能报。或因妄业生诸违顺。以执着故反为其怨。何以故。无明覆障宿住智明。不了前生曾为父母。所可报恩互为饶益。无饶益者名为不孝。以是因缘诸众生类。于一切时亦有大恩。实为难报。如是之事名众生恩。</FONT></P>
<P><FONT size=3>　　——《大乘本生心地观经》</FONT></P>
<P><FONT size=3>　　4、佛言。东向拜者。谓子事父母。当有五事。一者当念治生。二者早起敕令奴婢。时作饭食。三者不益父母忧。四者当念父母恩。五者父母疾病。当恐惧求医师治之。父母视子亦有五事。一者当念令去恶就善。二者当教计书疏。三者当教持经戒。四者当早与娶妇。五者家中所有当给与之</FONT></P>
<P><FONT size=3>　　—《六方礼经》</FONT></P>
<P><FONT size=3>　　5、佛问诸沙门，亲之生子，怀抱十月，身为重病，临生之日，母危父怖，其情难言；既生之后，推燥卧湿，精诚之至，血化为乳，摩饰澡浴，衣食教诏，礼赂师友，重贡君长，子颜和悦，亲亦欣豫，子设惨戚，亲心燋枯。出门爱念，入则存之。心怀惕惕，惧其不善。亲恩如此，当何以报？</FONT></P>
<P><FONT size=3>　　——《孝子经》</FONT></P>
<P><FONT size=3>　　6、父母生养，劬劳辛苦，十月妊娠，三年乳哺，长养教诲，艰忧备尽，冀其成立，才艺过人；又望出家，度脱生死，以是恩念，昊天难报。</FONT></P>
<P><FONT size=3>　　——《最胜佛顶尊胜陀罗尼净除业障经》</FONT></P>
<P><FONT size=3>　　7、从地积珍宝，上至二十八天，悉以施人，不如供养父母。</FONT></P>
<P><FONT size=3>　　——《末罗王经》</FONT></P>
<P><FONT size=3>　　8、佛问弥勒：阎浮提儿生堕地，乃至三岁，母之怀抱，为饮几乳？弥勒答曰：饮乳一百八十斛，除母腹中所食血分。</FONT></P>
<P><FONT size=3>　　——《中阴经》</FONT></P>
<P><FONT size=3>　　9、佛言：唯有道德，可以久保。吾前世时，亦更为人偿债，奴婢男子父母，不可称数，皆有一时之缘，难可脱免，至今得道。现我父母，皆先世道德之缘，不由偿债，父母世世放舍，使我学道，累功精进，今成得佛，皆是父母之恩，人亦学道，不可不精进孝顺，一堕失人种，累劫不复。</FONT></P>
<P><FONT size=3>　　——《分别经》</FONT></P>
<P><FONT size=3>　　10、若人慈孝父母者，必有增益，则无衰耗。</FONT></P>
<P><FONT size=3>　　——《中阿含经》</FONT></P>
<P><FONT size=3>　　11、知恩者，虽在生死，善根不坏；不知恩者，善根断灭，是故，诸佛称赞知恩报德者。</FONT></P>
<P><FONT size=3>　　——《大方广如来不思议境界经》</FONT></P>
<P><FONT size=3>　　12、尔时，释迦牟尼佛，初坐菩提树下，成无上正觉已，初结菩萨波罗提木叉，孝顺父母师僧三宝，孝顺至道之法。孝名为戒，亦名制止。</FONT></P>
<P><FONT size=3>　　——《梵网经》</FONT></P>
<P><FONT size=3>　　13、善之极莫大于孝，恶之极不孝也。</FONT></P>
<P><FONT size=3>　　——《忍辱经》</FONT></P>
<P><FONT size=3>　　14、世若无佛，善事父母，事父母即是事佛也。</FONT></P>
<P><FONT size=3>　　——《大集经》</FONT></P>
<P><FONT size=3>　　15、凡事天地鬼神，不如孝其二亲，二亲最上之神也。</FONT></P>
<P><FONT size=3>　　——《四十二章经》</FONT></P>
<P><FONT size=3>　　16、云何应以不坚之财贸易坚财。谓有净信诸善男子或善女人。如法精勤。劳役手足。竭力流汗。所获珍财。应自供身。奉上父母。赈给妻子奴婢仆使朋友眷属。昼夜集会。欢娱受乐。而遇沙门。或婆罗门。具净尸罗。成调善法。勤修梵行。除去憍逸。忍辱柔和。履正直路。弃诸邪道。趣涅槃城。以净信心。欢喜恭敬。如应如时。持用布施。远求无上安乐涅槃。或希当来人天乐果。是名应以不坚之财贸易坚财。</FONT></P>
<P><FONT size=3>　　苾刍当知。世有二种补特伽罗。应深尊重礼拜供养。以敬爱心。亲近而住。云何为二。所谓父母。若诸有情。于其父母。深心尊重。礼拜供养。以敬爱心。亲近而住。生无量福。诸有智人。咸共称叹。声誉普闻。处众无畏。后不焦恼无悔。命终身坏死后升诸善趣。生于天中。何缘有情。应于父母。深心尊重。礼拜供养。以敬爱心。亲近而住。父母于子。有深重恩。所谓产生。慈心乳哺。洗拭将养。令其长大。供给种种资身众具。教示世间所有仪式。心常欲令离苦得乐。曾无暂舍。如影随形。是故父母。应深敬重。礼拜供养。以敬爱心。亲近而住。若诸有情。敬爱父母。亲近而住。父母于其深心慈愍。除无益事。授有益事。制止众恶。劝修众善。为其娉娶。贞良妻室。有时赐与珍宝财谷。世间天人。咸共称叹。恭敬供养。亲近加护。令无衰恼。是故有情。于其父母。应深尊重礼拜供养。以敬爱心。亲近而住。尔时世尊。重摄此义。而说颂曰：</FONT></P>
<P><FONT size=3>　　诸有乐福人 应尊重父母</FONT></P>
<P><FONT size=3>　　礼拜修供养 敬爱亲近居</FONT></P>
<P><FONT size=3>　　世间聪慧人 恭敬于父母</FONT></P>
<P><FONT size=3>　　恒时修供养 常生欢喜心</FONT></P>
<P><FONT size=3>　　父母于世间 恩深重难报</FONT></P>
<P><FONT size=3>　　除无益制恶 授利劝修善</FONT></P>
<P><FONT size=3>　　与妻室资财 慈心常覆护</FONT></P>
<P><FONT size=3>　　是故修供养 无量福聚生</FONT></P>
<P><FONT size=3>　　现得胜名闻 咸供养恭敬</FONT></P>
<P><FONT size=3>　　死生天善趣 受妙乐无穷</FONT></P>
<P><FONT size=3>　　欲得生天人 受五欲妙乐</FONT></P>
<P><FONT size=3>　　犹如天帝释 当供养父母</FONT></P>
<P><FONT size=3>　　——《本事经》</FONT></P>
<P><FONT size=3>　　17、夫为人子。当以五事敬顺父母。云何为五。一者供奉能使无乏。二者凡有所为先白父母。三者父母所为恭顺不逆。四者父母正令不敢违背。五者不断父母所为正业。</FONT></P>
<P><FONT size=3>　　十五日斋时。四天王躬身自下。案行天下。观察万民。世间宁有孝顺父母．敬事师长．勤修斋戒．布施贫乏者不。见世间人多不孝父母。不事师长。不勤斋戒。不施贫乏。时。四天王诣善法殿。白帝释言。大王。当知世间众生多不孝父母。不敬师长。不修斋戒。不施贫乏。帝释及忉利诸天闻已。愁忧不悦言。咄此为哉。世人多恶。不孝父母。不敬师长。不修斋戒。不施穷乏。减损诸天众。增益阿须伦众。四天王若见世间有孝顺父母．敬事师长．勤修斋戒．布施贫乏者。还诣善法堂。白帝释言。世人有孝顺父母．敬事师长．勤修斋戒布施贫乏者。帝释及忉利诸天闻是语已。皆大欢喜。唱言。善哉。世间乃有孝顺父母．敬事师长．勤修斋戒．布施贫乏者。增益诸天众。减损阿须伦众。是故十五日斋戒</FONT></P>
<P><FONT size=3>　　——《长阿含经》</FONT></P>
<P><FONT size=3>　　18、非饮食及宝，能报父母恩，引导向正法，便为供二亲。</FONT></P>
<P><FONT size=3>　　——《不思议光菩萨所说经》</FONT></P>
<P><FONT size=3>　　19、若父母无信，令起信心；若无戒，令住禁戒；若性悭，使行惠施；若无智慧，令起智慧；子能如是，方得曰报恩。</FONT></P>
<P><FONT size=3>　　——《毗那耶律》</FONT></P>
<P><FONT size=3>　　20、时。有年少婆罗门名郁多罗。来诣佛所。与世尊面相问讯慰劳已。退坐一面。白佛言。世尊。我常如法行乞。持用供养父母。令得乐离苦。世尊。我作如是。为多福不？</FONT></P>
<P><FONT size=3>　　佛告郁多罗。实有多福。所以者何。若有如法乞求。供养父母。令其安乐。除苦恼者。实有大福。尔时。世尊即说偈言：</FONT></P>
<P><FONT size=3>　　如汝于父母 恭敬修供养</FONT></P>
<P><FONT size=3>　　现世名称流 命终生天上</FONT></P>
<P><FONT size=3>　　尔时。世尊告诸比丘。若能受持七种受者。以是因缘得生天帝释处。谓天帝释本为人时。供养父母。及家诸尊长。和颜软语。不恶口。不两舌。常真实言。于悭吝世间。虽在居家而不悭惜。行解脱施。勤施。常乐行施。施会供养。等施一切。尔时。世尊即说偈言：</FONT></P>
<P><FONT size=3>　　供养于父母 及家之尊长</FONT></P>
<P><FONT size=3>　　柔和恭逊辞 离粗言两舌</FONT></P>
<P><FONT size=3>　　调伏悭吝心 常修真实语</FONT></P>
<P><FONT size=3>　　彼三十三天 见行七法者</FONT></P>
<P><FONT size=3>　　咸各作是言 当来生此天</FONT></P>
<P><FONT size=3>　　——《杂阿含经》</FONT></P>
<P><FONT size=3>　　21、亲恩若此，当何以报？诸沙门对曰：唯当尽礼，慈心供养，以赛亲恩耳。世尊又曰：子之养亲，甘露百味，以恣其口；天乐众音，以娱其耳；名衣上服，光耀其体；两肩荷负，周流四海，讫于奉命，以赛恩养，可谓孝乎？诸沙门曰：唯孝之大，莫高乎兹。世尊告曰：未为孝矣。若亲顽暗，不奉三尊，凶虐残戾，滥窃非物，情染外色，伪辞非道，耽醉荒乱，违背正真，凶嬖若斯，子当极谏，以启悟之。若犹瞢瞢未悟，即为开化，牵譬引类，示王者之牢狱，诸囚之刑戮。曰：斯为不轨，身被众毒，自招殒命。命终神去，系于太山，汤火万毒，独唤无救。由彼履恶，遭此重殃。若复未移，悲泣啼号，绝不饮食，亲虽不明，必以恩爱之痛，惧子死矣，由当强忍伏心崇正道。若亲迁志，奉佛五戒：仁恻不杀、清让不盗、贞洁不淫、守信不欺、孝顺不醉。宗门之内，即亲慈子孝，夫正妇贞，九族和睦，仆使恭顺，润泽远被，含血受恩。十方诸佛，天龙鬼神，有道之君，忠平之臣，黎庶万姓，无不敬爱，佑而安之。虽有颠倒之政，佞嬖之辅，凶儿妖妇，千邪万怪，无如己何。于是二亲处世常安，寿终魂灵升生天上，诸佛共会，得闻法言，获道度世，长与苦别。佛告诸沙门：睹世无孝，惟斯为孝耳，能令二亲去恶为善，奉持五戒，执三自归，朝奉而暮终者，恩重于乳哺之养，无量之惠，若不能以三尊之至，化其亲者，虽为孝养，犹不孝矣。</FONT></P>
<P><FONT size=3>　　——《孝子经》</FONT></P>
<P><FONT size=3>　　22、告诸比丘：教二人作善，不可得报恩。云何为二，所谓父母也。若复比丘，有人以父著左肩上，以母著右肩上，至千万岁，衣被饮食，床座卧具，病瘦医药，即于肩上放屎尿，犹不能得报恩。比丘当知父母恩重，抱之育之，随时将护，不失时节，得见日月。以此方便，知此恩难报。是故诸比丘当供养父母，常当孝顺，不失时节。</FONT></P>
<P><FONT size=3>　　——《增壹阿含经》</FONT></P>
<P><FONT size=3>　　23、受优婆塞戒，先学世书。既学通达，如法求财。若得财物，应作四分。一分应供父母、己身、妻子、眷属。二分应作如法贩转。留余一分，藏积俟用。</FONT></P>
<P><FONT size=3>　　若优婆塞受持戒讫，不能供养父母师长，是优婆塞得失意罪。</FONT></P>
<P><FONT size=3>　　——《优婆塞戒经》</FONT></P>
<P><FONT size=3>　　24、佛言：若人于父母所，作少供养，获福无量，少作不顺，罪亦无量。</FONT></P>
<P><FONT size=3>　　佛告诸比丘言：有八种人，应决定施，不复生疑。一父、二母、三佛、四弟子、五远来之人、六远去之人、七病人、八看病者。</FONT></P>
<P><FONT size=3>　　佛言：非但今日赞叹慈孝，于无量劫，亦常赞叹。</FONT></P>
<P><FONT size=3>　　——《杂宝藏经》</FONT></P>
<P><FONT size=3>　　25、复次大王。若父母生产儿子。其事甚难世所共知。处胎之时怀担十月。苦恼疼痛种种多般。起坐艰辛餐饮节度。纵获生产如宰猪羊。不顾自身唯忧儿子。乳哺养育岂离怀抱。大小便痢须自洗濯。后渐长大而以诚实之言种种诱训。令彼修学。阎浮提内工巧伎艺。书疏算计。经商买卖种种事业。又复令彼身心安乐。广与财帛富贵授用。选拣亲姻娉聚妻妾。比望孝顺父母供敬侍养。而复心意颠狂一向迷乱。深着色欲都不省悟。又于别族姓家。私娶妻妾互相贪爱。于其父母返成不孝。亦不敬重。其父后时耆年老迈。身体羸瘦眼耳聋暗。起坐艰难要人扶持。而却憎恶轻弃嫌厌。种种逼迫趁父出舍。娶其外族妻子于家。聚会种种欢乐。</FONT></P>
<P><FONT size=3>　　佛告大王。若是丈夫行此邪行。弃背父母。决定命终入阿鼻地狱。求出无期。为第二过。若善男子。弃背女色心意清洁。供养父母行孝敬行。命终之后不堕恶趣。而生诸天受福快乐。天上福尽下生人间。亦不受贫穷下贱。富贵吉祥。</FONT></P>
<P><FONT size=3>　　——《佛说大乘日子王所问经》</FONT></P>
<P><FONT size=3>　　26、菩萨为供养佛法僧及父母兄弟，得畜财物。为起寺舍造像，为布施，若有此因缘，得受金银财物，无有罪过。</FONT></P>
<P><FONT size=3>　　——《文殊师利问经》</FONT></P>
<P><FONT size=3>　　27、有四种恩，甚为难报。何等为四？一者父，二者母，三者如来，四者说法法师。若有供养此四种人，得无量福。现在为人之所赞叹，于未来世能得菩提。</FONT></P>
<P><FONT size=3>　　——《正法念处经》</FONT></P>
<P><FONT size=3>　　28、父母妻子奴婢财物。不以施人。若因布施。父母忧恼。妻子僮仆由是致苦。如是等施。菩萨不为。非法之物不以施人。凡所施物。清净如法。不逼迫呵责取他财物而行布施。不犯佛戒而行布施。</FONT></P>
<P><FONT size=3>　　众生知恩欲报德者，尔时菩萨劝令修善，不须世间财利酬报。报之大者，当供养父母，乃至持戒。求报恩者，令其行善。是名菩萨报恩巧方便。</FONT></P>
<P><FONT size=3>　　菩萨为主于父母尊重，种种方便勤修善法，随时供养，知恩报恩。</FONT></P>
<P><FONT size=3>　　——《菩萨地持经》</FONT></P>
<P><FONT size=3>　　29、饭诸贤圣，不如孝事其亲。孝者，尽直心，无外私。</FONT></P>
<P><FONT size=3>　　佛告诸比丘。吾世世奉诸佛至孝之行。德高福盛。遂成天中之天三界独步。</FONT></P>
<P><FONT size=3>　　——《六度集经》</FONT></P>
<P><FONT size=3>　　30、地神常言：我负大地，一切所有，及须弥山，不以为重，亦无厌心。于三种人我恒厌倦，不欲胜持，何等为三?一心怀叛逆心，谋害人王，二念弃恩亲，不孝父母，三拨无因果，毁谤三尊，破法轮僧，障修善者。如是三人，我极患重，乃至一念不欲任持。</FONT></P>
<P><FONT size=3>　　孝事父母，当愿众生，善事于佛，护养一切。</FONT></P>
<P><FONT size=3>　　又放光名味清净，能除一切味中毒，恒供佛僧及父母，是故得成此光明。</FONT></P>
<P><FONT size=3>　　——《华严经》</FONT></P>
<P><FONT size=3>　　31、佛告阿难。若有众生杀父害母。骂辱六亲。作是罪者命终之时。铜狗张口化十八车。状如金车宝盖在上。一切火焰化为玉女。罪人遥见心生欢喜。我欲往中我欲往中。风刀解时寒急失声。宁得好火在车上坐然火自爆。作是念已即便命终。挥霍之间已坐金车。顾瞻玉女。皆捉铁斧斩截其身。身下火起如旋火轮。譬如壮士屈伸臂顷。直落阿鼻大地狱中。从于上鬲如旋火轮。至下鬲际身遍鬲内。铜狗大吼啮骨唼髓。狱卒罗刹捉大铁叉。叉头令起遍体火焰满阿鼻城。铁网雨刀从毛孔入。化阎罗王大声告敕。痴人狱种。汝在世时。不孝父母邪慢无道。汝今生处名阿鼻地狱。汝不知恩无有惭愧。受此苦恼为乐不耶。</FONT></P>
<P><FONT size=3>　　——《佛说观佛三昧海经》</FONT></P>
<P><FONT size=3>　　32、若有父母妻子不放此人至于道场……佛告阿难：此人应父母前。烧种种香长跪合掌。应作是言。我今欲至道场。哀愍听许。亦应种种谏晓。亦应随宜说法。亦应三请若不听者。此人应于舍宅默自思惟诵此经典。</FONT></P>
<P><FONT size=3>　　——《大方等陀罗尼经》</FONT></P>
<P><FONT size=3>　　33、菩萨世世憙然灯于佛寺及师父母前。人有狐疑辄用解之。用是故。（成佛时）佛身光明焰出殊好无有比。威神巍巍乃如是。</FONT></P>
<P><FONT size=3>　　菩萨世世随时熟果及好香华。持上佛比丘僧师父母。用是故。果树华见佛无不曲倾向佛。</FONT></P>
<P><FONT size=3>　　菩萨世世事师父母。若见卧睡不数惊觉。若欲使觉当持音乐。若持好语诵经往觉之。用是故。佛在内默声诸天梵释持音乐香往觉之。</FONT></P>
<P><FONT size=3>　　菩萨世世有奇异美饭食。终不独食。若师父母有饭食。不减损而食之。用是故。佛舍置威神力。虽无所食佛亦不饥渴身亦不羸。</FONT></P>
<P><FONT size=3>　　——《菩萨行五十缘身经》</FONT></P>
<P><FONT size=3>　　34、佛告诸比丘。人生在世间时不孝父母。不敬沙门道人。不行仁义无可用心。不学经戒不畏后世者。其人身死魂神当堕阎王地狱。</FONT></P>
<P><FONT size=3>　　——《佛说阎罗王五天使者经》</FONT></P>
<P><FONT size=3>　　35、尔时信相菩萨为诸众生。而作发起。前白佛言。世尊。今有受罪众生。为诸狱卒剉碓斩身。从头至足。乃至其顶斩之已讫。巧风吹活而复斩之。何罪所致。佛言。以前世时坐不信三尊不孝父母。屠儿魁脍斩截众生。故获斯罪。第二复有众生。身体顽痹眉须堕落举身洪烂。鸟栖鹿宿人迹永绝。沾污亲族人不喜见。名之癞病。何罪所致。佛言。以前世时坐不信三尊。不孝父母破坏塔寺。剥脱道人斩射贤圣。伤害师长常无返复。背恩忘义。常行苟且。淫匿尊卑无所忌讳。故获斯罪。第三复有众生。身体长大聋騃无足宛转腹行。唯食泥土以自活命。为诸小虫之所唼食。常受此苦不可堪处。何罪所致。佛言。以前世时坐为人自用不信好言善语不孝父母反戾时君。或为帝主大臣四镇方伯州郡令长吏禁督护。恃其威势侵夺民物。无有道理使民苦悴吁嗟而行。故获斯罪。</FONT></P>
<P><FONT size=3>　　——《佛说罪业应报教化地狱经》</FONT></P>
<P><FONT size=3>　　36、若有众生不孝父母，或至杀害，当堕无间地狱，千万亿劫，求出无期。</FONT></P>
<P><FONT size=3>　　若遇悖逆父母者，说天地灾杀报。</FONT></P>
<P><FONT size=3>　　——《地藏菩萨本愿经》</FONT></P>
<P><FONT size=3>　　37、死生之宜。各有其人。有人贪生。有人乐死。何人贪生。其人生世。愚痴幽冥。不知死已。后世更生。违佛远法。不遭明师。杀盗淫欺。唯恶是从。如是之人。贪生畏死。何人乐死。遭遇明师。奉事三宝。改恶修善。孝养父母。敬事师长。和顺妻子。奴婢眷属。谦敬于人。如斯之人。恶生乐死。所以者何。善人死者。福应生天。受五欲乐。恶人死者。应入地狱受无量苦。善人乐死。如囚出狱恶人畏死。如囚入狱。</FONT></P>
<P><FONT size=3>　　——《佛说未曾有因缘经》</FONT></P>
<P><FONT size=3>　　38、佛言。自爱之法。先三自归。以法养亲。慈爱人物。悲愍愚惑。见正喜进。平等普护。安济众生。施斯四恩。布施穷乏。众生无怨。诸天祐育众横不加。牢狱利剑诸毒消歇。亲安族兴。生无灾患死得上天。常与明会。斯谓自爱者也。</FONT></P>
<P><FONT size=3>　　世尊又告王曰：众恶之罪，最重有五。不孝不忠，杀亲杀君，家灭国乱，重罪一也。罗汉之行，得空不愿，无相之定，与佛齐意，拯济众生；而愚向之，重罪二也。佛者，众罪已毕，景福会成，相好十力，法导众生，慈悲喜护，心过慈母；而愚恶谤，重罪三也。清净沙门，志清行高，怀抱经法，助佛化愚，诸佛相绍继，众生得度，皆由众僧。佞谗交构，以致不调，僧不调，正法毁民狂走；正法毁，民狂走者，三道兴，恼比丘僧，重罪四也。佛之尊庙，宝物水土，众生赤心以贡三尊，愚人或毁盗之，重罪五者也。犯斯五者，其罪最重。</FONT></P>
<P><FONT size=3>　　——《佛说自爱经》</FONT></P>
<P><FONT size=3>　　39、王言。大师。行法行王。国内若有不孝众生。不念父母生养之恩。舍背父母与妻子居。所有衣食病瘦医药。念给妻子不与父母。父母衰老出入无力。曾不生忧亲近扶侍。于其妻子昼夜不离。得一美味不敢自啖持与妻子。或偷父母所有财宝。私共妻子欢乐食啖。父母善言不肯随顺。妻子恶语。信用无舍。或为妻子呵骂父母。或共亲族母女姊妹尊卑上下行于淫欲无惭愧心。如是众生。摄在何等众生数中。答言。大王。如是恶人。摄在劫夺众生数中上品治罪。何以故。大王当知。父母恩重。至心孝养犹不能报。何况弃舍违逆教命。是名世间最大劫贼。</FONT></P>
<P><FONT size=3>　　——《大萨遮尼干子所说经》</FONT></P>
<P><FONT size=3>　　40、佛语宝积。未来众生具五因缘。得闻药王药上二菩萨名。何谓为五。一者慈心不杀。具佛禁戒。威仪不缺。二者孝养父母。行世十善。三者身心安寂。系念不乱。四者闻方等经。心不惊疑。不没不退。五者信佛不灭。于第一义心如流水念念不绝。佛告宝积。若有众生。具此五缘。生生之处常得闻此二菩萨名。及闻十方诸佛菩萨名。闻方等经心无疑虑。以得闻此二菩萨名。威神力故。生生之处五百阿僧祇劫不堕恶道。</FONT></P>
<P><FONT size=3>　　——《佛说观药王药上二菩萨经》</FONT></P>
<P><FONT size=3>　　41、时普贤菩萨。遍于十方一切净刹。现成正觉。化众生者。告德藏菩萨言。佛子。若欲证得此三昧者。先应修福集诸善根。谓常供养佛法僧众。及以父母。所有一切贫穷苦恼无救无归可悲愍者。摄取不舍。乃至身肉。无所吝惜。何以故。供养佛者。得大福德。速成阿耨多罗三藐三菩提。令诸众生。皆获安乐。供养法者。增长智慧。证法自在。能正了知诸法实性。供养僧者。增长无量福智资粮。致成佛道。供养父母和上尊师及世间中曾致饶益赖其恩者。应念倍增报恩供养。何以故。以知恩者。虽在生死。不坏善根。不知恩者。善根断灭。作诸恶业。故诸如来。称赞知恩。毁背恩者。又常愍济诸苦众生。菩萨由此广大善根。永不退失。若人有能勤修福德。常念报恩。悲愍众生。则为菩提。已在其手。</FONT></P>
<P><FONT size=3>　　——《大方广如来不思议境界经》</FONT></P>
<P><FONT size=3>　　42、世间虽乐不得久留。王当是时当何恃怙。唯有孝顺慈养二亲。供事高行清洁沙门见凡老人当尊敬之。所有财宝与民同欢。当以慈心施惠于民。无以谗言残害民命。为王之法当宣圣道。教民为善。唯守一心心存三尊。王者如斯诸圣咨嗟。天龙鬼神拥护其国。生有荣誉死得上天。身死神去当何所恃。惟恃善耳。火盛炜炜恃水灭之。饥渴之人惟恃水谷。老恃机杖。盲恃有目。冥恃灯火。疾病困笃恃良医药。船行巨海风浪盛猛恃彼榜橹。道有盗贼恃藏匿处。身死神去惟恃修善。犹逢彼难各恃其事。</FONT></P>
<P><FONT size=3>　　——《佛说谏王经》</FONT></P>
<P><FONT size=3>　　43、欲修净业者得生西方极乐国土。欲生彼国者。当修三福。一者孝养父母。奉事师长。慈心不杀。修十善业。二者受持三归。具足众戒。不犯威仪。三者发菩提心。深信因果。读诵大乘。劝进行者。如此三事名为净业。</FONT></P>
<P><FONT size=3>　　——《佛说观无量寿佛经》</FONT></P>
<P><FONT size=3>　　44、无以嬖妻，远贤不亲，女情多欲，好色无倦，违孝杀亲，国政荒乱，万民流亡。本志惠施，以戒自检，软心崇仁，蒸蒸进德，潜意寂寞.学志睿达，名动诸天，明齐贤者。自秽妻聚,惑志女色，荒迷于欲，妖蛊姿态，其变万端。薄志之夫，浅见之士，睹其如此，不觉微渐，遂回志没身，从彼妖媚，邪巧之辞，或危亲杀君，悋色情荡，忿疾怠慢，散心盲瞑，等行禽兽。自古世来，无不由之亡身灭宗。是以沙门独而不双，清洁其志，唯道是务。奉此明戒，为君即保四海，为臣即忠，以仁养民，父法明，子孝慈，夫信妇贞。优婆塞优婆夷执行如此，世世逢佛，见法得道。</FONT></P>
<P><FONT size=3>　　——《孝子经》</FONT></P>
<P><FONT size=3>　　45、为菩萨时。于无量世供养父母师长善友。如法拥护一切众生。是故次得手足轮相。</FONT></P>
<P><FONT size=3>　　为菩萨时善受师长父母善友所教敕故。是故次得身[月*庸]满相。</FONT></P>
<P><FONT size=3>　　为菩萨时。于无量世以手摩洗师长父母身。除去垢秽香油涂之。是故次得手足软相。</FONT></P>
<P><FONT size=3>　　为菩萨时。终不欺诳一切贤圣父母师长善友知识。是故次得手过膝相。</FONT></P>
<P><FONT size=3>　　为菩萨时。于无量世头顶礼拜一切圣贤师长父母。尊重赞叹恭敬供养。是故获得无见顶相。</FONT></P>
<P><FONT size=3>　　善男子。我于往昔为四事故舍弃身命。一者为破众生诸烦恼故。二者为令众生受安乐故。三者为自除坏贪着身故。四者为报父母生养恩故。</FONT></P>
<P><FONT size=3>　　善男子。如佛说言若优婆塞受持戒已。不能供养父母师长。是优婆塞得失意罪。不起堕落不净有作。</FONT></P>
<P><FONT size=3>　　若恼眷属得物以施。是人未来虽得大报身常病苦。若先不能供养父母。恼其妻子奴婢困苦。而布施者是名恶人。是假名施不名义施。如是施者名无怜愍不知恩报。是人未来虽得财宝常失不集。不能出用。身多病苦。</FONT></P>
<P><FONT size=3>　　——《优婆塞戒经》</FONT></P>
<P><FONT size=3>　　46、尔时如来现如是等身已告阿难言。及十方诸来大菩萨摩诃萨。及一切大众诸善男子等。如来今者以正遍知。宣说真实之言。法无言说。如来以妙方便。能以无名相法作名相说。如来本于生死中时。于如是等微尘数不思议形类一切众生中。具足受身。以受身故。一切众生亦曾为如来父母。如来亦曾为一切众生而作父母。为一切父母故。常修难行苦行。难舍能舍。头目髓脑国城妻子。象马七珍辇舆车乘。衣服饮食卧具医药。一切给与。勤修精进戒施多闻禅定智慧。乃至具足一切万行。不休不息心无疲倦。为孝养父母知恩报恩故。今得速成阿耨多罗三藐三菩提。</FONT></P>
<P><FONT size=3>　　菩萨于无量阿僧祇劫孝养父母衣被饮食房舍卧具。乃至身肉骨髓其事如是。以此因缘自致成佛。</FONT></P>
<P><FONT size=3>　　尔时世尊大众围绕。供养恭敬尊重赞叹。尔时如来游于无量甚深行处。欲拔众生三有剧苦。欲发五盖并解十缠。欲令一切众生俱得解脱安处无为。即为开示二种福田。一者有作福田。二者无作福田。所谓父母及与师长。诸佛法僧及诸菩萨。一切众生修供得福。进可成道。</FONT></P>
<P><FONT size=3>　　父母众僧。宜应赞叹软语常念其恩。众僧者。出三界之福田。父母者三界内最胜福田。何以故。众僧之中。有四双八辈十二贤士。供之得福进可成道。父母者十月怀抱。推干去湿。乳哺长大。教诲技艺。随时将养。及其出家修得解脱。度生死海。自利兼利一切众生。佛告阿难。父母众僧。是一切众生种二福田。所谓人天泥洹解脱妙果因之得成。</FONT></P>
<P><FONT size=3>　　——《大方便佛报恩经》</FONT></P>
<P><FONT size=3>　　47、菩萨摩诃萨，于昔无量阿僧祇劫，恭敬父母、和尚、诸师上座长老。于无量劫常为众生而行布施，坚持禁戒，修习忍辱，勤行精进，禅定智慧，大慈大悲，大喜大舍。是故今得三十二相，八十种好，金刚之身。</FONT></P>
<P><FONT size=3>　　施三种人，果报无尽：一病人、二父母、三如来。</FONT></P>
<P><FONT size=3>　　——《大般涅槃经》</FONT></P>
<P><FONT size=3>　　48、使我疾成无上正真道者，皆由孝德也。</FONT></P>
<P><FONT size=3>　　——《孝子经》</FONT></P>
<P><FONT size=3>　　49、众生恼乱父母，令心忧恼，得多病报。供养自己父母及诸病人，得少病报。于父母所无爱敬心，得丑陋报；爱敬父母尊长，得端正报。于己父母及贤圣所，无心奉侍，得少威势报；于己父母及贤圣所，恭敬奉迎，得大威势报。不知敬父，不知敬母，得下族姓报；善知敬父，善知敬母，得上族姓报。于父母所，灭撤生业，得少资生报；于父母所，供养生业，得多资生报。</FONT></P>
<P><FONT size=3>　　——《业报差别经》</FONT></P>
<P><FONT size=3>　　50、尔时。世尊告诸比丘。有二法与凡夫人。得大功德。成大果报。得甘露味。至无为处。云何为二法。供养父母。是谓二人获大功德。成大果报。若复供养一生补处菩萨。获大功德。得大果报。是谓。比丘。施此二人获大功德。受大果报。得甘露味。至无为处。是故。诸比丘。常念孝顺供养父母。如是。诸比丘。当作是学。</FONT></P>
<P><FONT size=3>　　如来出现世时，必当为五事。云何为五？一者当转法轮；二者当度父母；三者无信之人，立于信地；四者未发菩萨意，使发菩萨心；五者当授将来佛决。若如来出现世时，当为此五事。</FONT></P>
<P><FONT size=3>　　——《增壹阿含经》</FONT></P>
<P><FONT size=3>　　51、佛语阿难：出家在家，慈心孝顺，供养父母，计其功德，殊胜难量。所以者何？我自忆念过去世时，慈心孝顺，供养父母，乃至身肉济救父母危急之厄。以是功德上为天帝，下为圣王，乃至成佛，三界特尊，皆由斯福。</FONT></P>
<P><FONT size=3>　　——《贤愚因缘经》</FONT></P>
<P><FONT size=3>　　52、问：比丘教白衣不祭一切之人，为是理不？答：非。假使父母不食，敬心供养，亦得其福。问：人出家，王法父母不听，为得戒不？答：不得。</FONT></P>
<P><FONT size=3>　　——《目连问五百轻重经》</FONT></P>
<P><FONT size=3>　　53、于师僧父母，心为卑下，用少功力，获大深法。随所记念，法入心耳。若贡高我慢，不伏师僧父母，当知是人已被魔钩之所钩着。</FONT></P>
<P><FONT size=3>　　——《大乘修行菩萨行门诸经要集》</FONT></P>
<P><FONT size=3>　　54、普贤菩萨告言：佛子于十方处，一切清净圆满佛刹，诸众生类，其中示现无量佛事。诸菩萨等积集种种福德善根，应供养佛，供养法，供养僧。孝养父母，常不断绝。一切贫穷困苦孤独亡匂，菩萨皆应悲哀摄受，乃至自身血肉，随应施与，勿生悭吝。</FONT></P>
<P><FONT size=3>　　——《大方广佛华严经不思议佛境界分》</FONT></P>
<P><FONT size=3>　　55、世若无佛，善事父母；事父母即是事佛也。</FONT></P>
<P><FONT size=3>　　——《大集经》</FONT></P>
<P><FONT size=3></FONT> </P>
<P><FONT size=3>　　56、若有众生知返复者，此人可敬。小恩尚不忘，何况大恩？设离此间百千由旬，犹近我不异，我恒叹誉。若有众生不知返复者，大恩尚不忆，何况小者？彼非近我，我不近彼。正使着僧伽黎，在吾左右，此人犹远。是故比丘当念返复，莫学无返复。</FONT></P>
<P><FONT size=3>　　——《增壹阿含经》</FONT></P>
<P><FONT size=3>　　57、佛告阿难、难陀、罗云：汝等举大爱道身，我当躬自供养。是时释提桓因及诸天天王前白佛言：唯愿世尊勿自劳神，我等自当供养。舍利弗告诸天：止止，此是如来所应修行，非是天龙鬼神所及也。所以然者，父母生子，多有所益，长养恩重，乳哺怀抱，要当报恩，不得不报恩。</FONT></P>
<P><FONT size=3>　　——《增壹阿含经》</FONT></P>
<P><FONT size=3>　　58、尔时，世尊在灵鹫山，以天眼遥见父王，病卧着床，羸困憔悴，命欲向终。告难陀曰：父王净饭是我曹父，今得重病，宜当往见。难陀受教唯然。今宜往诣，报育养恩。阿难白言：净饭王是我伯父，听我出家为佛弟子，得佛为师，会欲共往。罗云白言：世尊虽是我父，弃国求道，我蒙祖王育养成就而得出家。欲往奉觐祖王。佛言：善哉！王见佛到，痛恨即除。佛言：唯愿大王莫复悲忧，即以手着父王额上。无常对至，命尽气绝，忽就后世。而以棺敛着于师子座上。佛共难陀在丧头前，肃恭而立。阿难罗云住在丧足。难陀长跪白佛言：父王养我，愿听难陀担父王棺。阿难合掌白佛言：惟愿听我担伯父棺。罗云复前而白佛言：惟愿听我担祖王棺。尔时世尊念当来世，人民凶暴，不报父母养育之恩，为不孝之者，为是当来众生之等，设礼法故，如来躬自担于父王之棺。即时三千大千世界六种震动。</FONT></P>
<P><FONT size=3>　　——《佛说净饭王般涅槃经》</FONT></P>
<P><FONT size=3>　　59、大目犍连始得六通，欲度父母，报乳哺之恩。即以道眼观视世间，见其亡母生饿鬼中，不见饮食，皮骨连立。目连悲哀，即以钵盛饭，往饷其母。母得钵饭，便以左手障钵，右手抟食。食未入口，化成火炭，遂不得食。目连大叫，悲号涕泣，驰还白佛，具陈如此。佛言：汝母罪根深结，非汝一人力所奈何。汝虽孝顺，声动天地，天神地衹，邪魔外道，道士、四天王神，亦不能奈何。当须十方众僧威神之力，乃得解脱。吾今当说救济之法，令一切难皆离忧苦。佛告目连：十方众僧，七月十五日僧自恣时，当为七世父母及现在父母，厄难中者，具饭百味五果，汲灌盆器，香油锭烛，床敷卧具，尽世甘美以著盆中，供养十方大德众僧。当此之日，一切圣众，或在山间禅定，或得四道果，或在树下经行，或六通自在，教化声闻缘觉，或十地菩萨大人权现比丘，在大众中，皆同一心，受钵和罗饭，具清净戒。圣众之道，其德汪洋，其有供养此等自恣僧者，现世父母六亲眷属得出三涂之苦，应时解脱，衣食自然。若父母现在者，福乐百年；若七世父母生天，自在化生，入天华光。时佛敕十方众僧，皆先为施主家咒愿，愿七世父母行禅定意，然后受食。初受食时，先安在佛前塔寺中。佛前众僧咒愿竟，便自受食。时目连比丘及大菩萨众皆大欢喜。目连悲啼泣声释然除灭，时目连母，即于是日，得脱一劫饿鬼之苦。</FONT></P>
<P><FONT size=3>　　目连复白佛言：弟子所生母，得蒙三宝功德之力，众僧威神之力故。若未来世，一切佛弟子，亦应奉盂兰盆救度现在父母，乃至七世父母，可为尔不？佛言：大善快问，我正欲说，汝今复问。善男子，若比丘、比丘尼、国王、太子、大臣、宰相、三公、百官、万民、庶人行慈孝者，皆应先为所生现在父母，过去七世父母，于七月十五日，佛欢喜日，僧自恣日，以百味饭食，安盂兰盆中，施十方自恣僧。愿使现在父母寿命百年、无病，无一切苦恼之患；乃至七世父母离饿鬼苦，生人天中，福乐无极。是佛弟子修孝顺者，应念念中常忆父母，乃至七世父母；年年七月十五日，常以孝慈，忆所生父母，为作盂兰盆，施佛及僧，以报父母长养慈爱之恩。</FONT></P>
<P><FONT size=3>　　——《佛说盂兰盆经》</FONT></P>
<P><FONT size=3>　　60、时毕陵伽婆蹉父母贫穷。欲以衣供养而不敢。以是白佛。佛以是事集比丘僧。告诸比丘。若人百年之中。右肩担父左肩担母。于上大小便利。极世珍奇衣食供养。犹不能报须臾之恩。从今听诸比丘尽心尽寿供养父母。若不供养得重罪。</FONT></P>
<P><FONT size=3>　　——《弥沙塞部五分律》</FONT></P>
<P><FONT size=3><STRONG>

</STRONG></FONT></P>
<P><FONT size=3><STRONG>附：</STRONG></FONT></P>
<P><FONT size=3>　　<STRONG>佛教以孝为本论</STRONG></FONT></P>
<P><FONT size=3>　　<STRONG>印光法师</STRONG></FONT></P>
<P><FONT size=3>　　孝之为道，其大无外。经天纬地，范圣型贤。先王修之以成至德，如来乘之以证觉道。故儒之《孝经》云：“夫孝，天之经也，地之义也，民之行也。”佛之《戒经》云：“孝顺父母师僧三宝，孝顺至道之法，孝名为戒，亦名制止。”是世出世间，莫不以孝为本也。奈何世俗凡情，只知行孝之显迹，不知尽孝之极致。每见出家释子，辄随已臆见，肆其谤讟，谓为不孝父母，与荡子、逆徒无异。不知世法重孝，出世间法亦无不重孝。盖世之所谓孝者，有迹可循者也。释氏之所谓孝者，略于迹而专致力于本也。有迹可循者，显而易见。专致力于本者，晦而难明。何以言之？儒者服劳奉养以安其亲，孝也。立身行道，扬名于后世以显其亲，大孝也。推极而论，举凡五常百行，无非孝道发挥。故《礼》之祭义云：断一树，杀一兽，不以其时，非孝也。故曰：孝悌之道，通于神明，光于四海也。论孝至此，可谓至矣、尽矣，无以复加矣。然其为孝，皆显乎耳目之间，人所易见。惟我释子，以成道利生为最上报恩之事。且不仅报答多生之父母，并当报答无量劫来四生六道中一切父母。不仅于父母生前而当孝敬，且当度脱父母之灵识，使其永出苦轮，常住正觉。故曰：释氏之孝，晦而难明者也。虽然，儒之孝以奉养父母为先者也。若释氏辞亲出家，岂竟不顾父母之养乎？夫佛制，出家必禀父母。若有兄弟子侄可托，乃得禀请于亲，亲允方可出家，否则不许剃落。其有出家之后，兄弟或故，亲无倚托，亦得减其衣钵之资，以奉二亲。所以长芦有养母之芳踪，（宋长芦宗赜禅师，襄阳人，少孤，母陈氏鞠养于舅家，及长，博通世典，二十九岁出家，深明宗要，后住长芦寺，迎母于方丈东室，劝令念佛求生净土，历七年，其母念佛而逝，事见《净土圣贤录》）道丕有葬父之异迹。（道丕，唐宗室，长安人，生始周岁，父殁王事，七岁出家，年十九，世乱谷贵，负母入华山，自辟谷，乞食奉母，次年往霍山战场，收聚白骨，虔诵经咒，祈得父骨，数日父骨从骨聚中跃出，直詣丕前，乃掩余骨，负其父骨而归葬焉，事见《宋高僧传》）故《经》云：供养父母功德，与供养一生补处菩萨功德等。亲在，则善巧劝谕，令其持斋念佛求生西方。亲殁，则以己读诵修持功德，常时至诚为亲回向，令其永出五浊，长辞六趣，忍证无生，地登不退，尽来际以度脱众生，令自他以共成觉道。如是乃为不与世共之大孝也。推极而论，举凡六度万行，无非孝道扩充。故《梵网戒经》一一皆言应生慈悲心，孝顺心。又云：若佛子以慈悲心，行放生业。一切男子是我父，一切女人是我母，我生生无不从之受生。故六道众生，皆是我父母。而杀而食者，即是杀我父母。因兹凡所修持，皆悉普为法界众生而回向之。则其虑尽未来际，其孝遍诸有情。若以世孝互相校量，则在迹不无欠缺，约本大有余裕矣。惜乎不见此理者，不谓之为妄诞，便谓之为渺茫。岂知竖穷三际，横遍十方，佛眼圆见，若视诸掌也。</FONT></P>
<P><FONT size=3></FONT> </P>
    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 