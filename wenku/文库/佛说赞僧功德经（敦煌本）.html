<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,佛说赞僧功德经（敦煌本）' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>佛说赞僧功德经（敦煌本）</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     <P align=center><FONT color=#990000 size=4><STRONG></STRONG></FONT> </P>
<P align=center><FONT color=#990000 size=4><STRONG>阿含经中略集出，叹大福田诸僧宝；<BR>大梵天王及帝释，以大梵音赞僧宝。</STRONG></FONT></P>
<P align=center><BR><FONT color=#990000 size=4><STRONG>大地坚牢诸神等，赞叹一切僧宝众；<BR>我末法中出家人，常住僧宝常住僧。</STRONG></FONT></P>
<P align=center><BR><FONT color=#990000 size=4><STRONG>僧宝僧共兴佛法，志求菩提微妙果；<BR>於浊苦恶世界中，常在如来清净众。</STRONG></FONT></P>
<P align=center><BR><FONT color=#990000 size=4><STRONG>僧中或有求四果，或以证果在僧中；<BR>此等八辈诸圣人，和合僧中常不断。</STRONG></FONT></P>
<P align=center><BR><FONT color=#990000 size=4><STRONG>或有头陀常乞食，或有山间乐寂静；<BR>乃至於微细戒中，不犯如来严命教。</STRONG></FONT></P>
<P align=center><BR><FONT color=#990000 size=4><STRONG>或有深广学智慧，或有息虑习诸禅；<BR>并诸集在僧众中，犹如百川归大海。</STRONG></FONT></P>
<P align=center><BR><FONT color=#990000 size=4><STRONG>殊胜妙宝大德僧，长养众生功德种；<BR>能与人天胜果者，无过佛法僧宝众。</STRONG></FONT></P>
<P align=center><BR><FONT color=#990000 size=4><STRONG>善心僧中施掬水，获福多於大海量；<BR>微尘尚可有算期，僧中施宝无有尽。</STRONG></FONT></P>
<P align=center><BR><FONT color=#990000 size=4><STRONG>若人当来求远离，越於生死贫穷河；<BR>应当速疾志诚心，於僧宝中树因果。</STRONG></FONT></P>
<P align=center><BR><FONT color=#990000 size=4><STRONG>於此最妙良福田，若有种植功德种；<BR>当来收获无边子，犹如云中含大雨。</STRONG></FONT></P>
<P align=center><BR><FONT color=#990000 size=4><STRONG>施者不筹量度者，平等奉施无二心；<BR>是人方可能堪任，受人天中胜妙果。</STRONG></FONT></P>
<P align=center><BR><FONT color=#990000 size=4><STRONG>无量功德具庄严，大悲世尊弟子众；<BR>凡人肉眼难分别，犹如灰覆於火上。</STRONG></FONT></P>
<P align=center><BR><FONT color=#990000 size=4><STRONG>或有外现犯戒相，内秘无量诸功德；<BR>应当信顺尊敬之，贤圣愚凡不可测。</STRONG></FONT></P>
<P align=center><BR><FONT color=#990000 size=4><STRONG>或有外现具威仪，或示未能舍其欲；<BR>外相人观谓凡夫，不妨内即是贤圣。</STRONG></FONT></P>
<P align=center><BR><FONT color=#990000 size=4><STRONG>比如四种奄罗果，生熟难分难识别；<BR>如来弟子亦如是，有戒无戒亦难辨。</STRONG></FONT></P>
<P align=center><BR><FONT color=#990000 size=4><STRONG>是故殷勤劝诸人，不许毁骂僧宝众；<BR>若欲不沉沦苦海，常当敬重植良田。</STRONG></FONT></P>
<P align=center><BR><FONT color=#990000 size=4><STRONG>常欲人中受乐者，亦当供养比丘僧；<BR>勿以凡夫下劣心，分别如来弟子众。</STRONG></FONT></P>
<P align=center><BR><FONT color=#990000 size=4><STRONG>若有清信士女等，能於十念生信心；<BR>平等供养比丘僧，是人获得无量报。</STRONG></FONT></P>
<P align=center><BR><FONT color=#990000 size=4><STRONG>若於僧中起邪见，当来定堕三恶道；<BR>世尊亲自以梵音，金口弘宣诚不妄。</STRONG></FONT></P>
<P align=center><BR><FONT color=#990000 size=4><STRONG>宁以利刀割其舌，或以捻杵碎其身；<BR>不应一念嗔恚心，谤毁如来净僧众。</STRONG></FONT></P>
<P align=center><BR><FONT color=#990000 size=4><STRONG>宁以吞大热铁丸，宁使口中出猛焰；<BR>不应戏论以一言，毁骂出家清净众。</STRONG></FONT></P>
<P align=center><BR><FONT color=#990000 size=4><STRONG>宁以利刃自屠割，残害肢节毁肌肤；<BR>不应戏笑调凡愚，何况打骂比丘众？</STRONG></FONT></P>
<P align=center><BR><FONT color=#990000 size=4><STRONG>宁以自手挑两目，宁於多劫受盲生；<BR>其於习行离欲人，不应恶眼而瞻视。</STRONG></FONT></P>
<P align=center><BR><FONT color=#990000 size=4><STRONG>宁毁精舍及制多，宁焚七宝舍利塔；<BR>勿於僧中出恶言，诽谤如来清净众。<BR>毁塔之人自堕落，经无量劫受诸苦；<BR>好说众僧短长者，自堕亦引无量众。</STRONG></FONT></P>
<P align=center><BR><FONT color=#990000 size=4><STRONG>是故智者善思量，勿於僧中起轻慢；<BR>善自防护口恶业，莫谈此持彼犯戒。</STRONG></FONT></P>
<P align=center><BR><FONT color=#990000 size=4><STRONG>若一恶言毁沙门，当堕泥犁受极苦；<BR>从地狱出得人身，即招聋盲暗哑报。</STRONG></FONT></P>
<P align=center><BR><FONT color=#990000 size=4><STRONG>世间多有愚劣人，谈说僧尼诸过恶；<BR>因兹堕落恶道中，永劫沉沦没苦海。</STRONG></FONT></P>
<P align=center><BR><FONT color=#990000 size=4><STRONG>大悲世尊礼大众，尊敬和合大德僧；<BR>诸佛尚自致殷勤，何况凡夫轻慢众？</STRONG></FONT></P>
<P align=center><BR><FONT color=#990000 size=4><STRONG>世间多有信心人，尊重世尊弟子者；<BR>闻说三宝短长时，怨於僧中起邪见。</STRONG></FONT></P>
<P align=center><BR><FONT color=#990000 size=4><STRONG>因此退败诸善人，毁坏如来清净众；<BR>不见贤劫千世尊，是故智者应思维。</STRONG></FONT></P>
<P align=center><BR><FONT color=#990000 size=4><STRONG>昔有俱迦离比丘，以一恶言骂僧众；<BR>犹落钵头磨地狱，舌被犁耕数万段。</STRONG></FONT></P>
<P align=center><BR><FONT color=#990000 size=4><STRONG>亦有迦叶佛弟子，谤毁无量凡俗人；<BR>承斯恶业舍残形，还受耕舌地狱苦。</STRONG></FONT></P>
<P align=center><BR><FONT color=#990000 size=4><STRONG>沙门怀忿毁诸人，尚招无量口业报；<BR>何况无戒白衣人，骂僧难免堕恶道？</STRONG></FONT></P>
<P align=center><BR><FONT color=#990000 size=4><STRONG>是故智人不应骂，乃至草木砖瓦等；<BR>况毁清净出家人，习行离欲善法者？</STRONG></FONT></P>
<P align=center><BR><FONT color=#990000 size=4><STRONG>哪怕欲火炽烧心，玷污尸罗清净戒；<BR>不久速能自忏除，还入如来圣众位。</STRONG></FONT></P>
<P align=center><BR><FONT color=#990000 size=4><STRONG>如人暂迷失其道，有目还能寻本路；<BR>比丘虽犯世尊禁，虽然暂犯还能灭。</STRONG></FONT></P>
<P align=center><BR><FONT color=#990000 size=4><STRONG>如人平地蹶脚时，有足还能而速起；<BR>比丘虽暂缺尸罗，虽犯不久还能补。</STRONG></FONT></P>
<P align=center><BR><FONT color=#990000 size=4><STRONG>犹如世间金宝器，虽破其价一种贵；<BR>木器纵然全不漏，不可比及破宝器。</STRONG></FONT></P>
<P align=center><BR><FONT color=#990000 size=4><STRONG>破禁比丘虽无戒，初心出家功德胜；<BR>百千万亿白衣人，功德纵多不及彼。</STRONG></FONT></P>
<P align=center><BR><FONT color=#990000 size=4><STRONG>出家弟子能堪任，继嗣如来末代法；<BR>万德无量凡俗人，不能须臾弘圣教。</STRONG></FONT></P>
<P align=center><BR><FONT color=#990000 size=4><STRONG>最下犯禁破戒僧，供养由获万亿报；<BR>是故世尊赞胜因，天上人中受尊贵。</STRONG></FONT></P>
<P align=center><BR><FONT color=#990000 size=4><STRONG>是故殷勤劝诸人，勿毁如来僧宝众；<BR>今生习恶因缘故，当来业成亦毁佛。</STRONG></FONT></P>
<P align=center><BR><FONT color=#990000 size=4><STRONG>缘兹身口意业报，永断世间人天种；<BR>当堕三途恶道中，亿劫沉沦无休息。</STRONG></FONT></P>
<P align=center><BR><FONT color=#990000 size=4><STRONG>若於清众起正信，无有毁谤诸僧罪；<BR>常能防护口业过，不谈如来僧宝众。</STRONG></FONT></P>
<P align=center><BR><FONT color=#990000 size=4><STRONG>若人於僧有骂罪，应须志诚速求忏；<BR>於僧勿起傲慢心，来生受苦必当悔。</STRONG></FONT></P>
<P align=center><BR><FONT color=#990000 size=4><STRONG>如僧刹那有功德，其福不容於天地；<BR>何况经月累岁年，坚持如来严禁戒。</STRONG></FONT></P>
<P align=center><BR><FONT color=#990000 size=4><STRONG>是人持戒功德报，佛於一劫说不尽；<BR>况余凡俗知其边，福等虚空无有量。</STRONG></FONT></P>
<P align=center><BR><FONT color=#990000 size=4><STRONG>当知功德广庄严，释迦如来僧宝众；<BR>是故不听在家者，毁辱打骂出家僧。</STRONG></FONT></P>
<P align=center><BR><FONT color=#990000 size=4><STRONG>纵见沙门犯戒时，当宽其意勿嫌毁；<BR>如入芳丛采妙花，不应摘选枯枝叶。</STRONG></FONT></P>
<P align=center><BR><FONT color=#990000 size=4><STRONG>广大清净佛法海，多有持戒精修者；<BR>其中纵有犯威仪，白衣不应生毁谤。</STRONG></FONT></P>
<P align=center><BR><FONT color=#990000 size=4><STRONG>譬如田中新苗稼，於中亦有稗莠草；<BR>应可一种敬良田，不应拣选生分别。</STRONG></FONT></P>
<P align=center><BR><FONT color=#990000 size=4><STRONG>是以世尊制诸人，不听毁谤沙门众；<BR>唯当尊重生敬心，同此受胜诸天报。</STRONG></FONT></P>
<P align=center><BR><FONT color=#990000 size=4><STRONG>佛陀寂灭虽久远，僧宝连晖传法灯；<BR>犹如龙王降甘雨，大地萌芽普皆润。</STRONG></FONT></P>
<P align=center><BR><FONT color=#990000 size=4><STRONG>和合僧宝亦如是，沐浴如来妙法雨；<BR>滋润枯渴诸群生，长养善芽功德种。</STRONG></FONT></P>
<P align=center><BR><FONT color=#990000 size=4><STRONG>於多劫中宿植田，得为如来弟子众；<BR>处在贤圣法海中，饮妙解脱甘露味。</STRONG></FONT></P>
<P align=center><BR><FONT color=#990000 size=4><STRONG>传承世尊末代教，流化十方诸国土；<BR>利益一切诸众生，令佛＊恒不绝。</STRONG></FONT></P>
<P align=center><BR><FONT color=#990000 size=4><STRONG>佛法久後灭没时，伽蓝精舍毁成聚；<BR>龛塔尊像并荒凉，设欲供养难可得。</STRONG></FONT></P>
<P align=center><BR><FONT color=#990000 size=4><STRONG>壁画僧形不可见，何况得闻於正法？<BR>人身难得生人中，佛法难逢今已得。</STRONG></FONT></P>
<P align=center><BR><FONT color=#990000 size=4><STRONG>如何於妙良福田，不种当来功德种？<BR>冥路悬远生恐怖，当办资粮备前所。</STRONG></FONT></P>
<P align=center><BR><FONT color=#990000 size=4><STRONG>善福田中不种植，当来冥路乏资粮；<BR>是故诸人应善思，闻经僧中应惠施。</STRONG></FONT></P>
<P align=center><BR><FONT color=#990000 size=4><STRONG>依经我略赞僧宝，功德无量遍虚空；<BR>回施一切诸群生，愿共当来值弥勒。</STRONG></FONT></P>
<P align=center><FONT color=#990000 size=4><STRONG></STRONG></FONT> </P>
    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 