<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,佛说业报差别经' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>佛说业报差别经</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     <P><FONT size=3>　　　　　　</FONT><FONT size=3>　　　　　　　　　</FONT></P>
<P><FONT size=3>　　如是我闻：<BR>　　一时，佛住舍卫国、祇树给孤独园。<BR>　　尔时，佛告忉提耶子首迦长者言：“首迦长者，我当为汝说善恶业报差别法门；汝当谛听，善思念之！”<BR>　　是时，首迦即白佛言：“唯然，世尊，愿乐欲闻。”</FONT></P>
<P><FONT size=3>　　佛告首迦：“一切众生，系属于业，依止于业，随自业转。以是因缘，有上中下差别不同：<BR>　　或有业能令众生得短命报，或有业能令众生得长命报；<BR>　　或有业能令众生得多病报，或有业能令众生得少病报；<BR>　　或有业能令众生得丑陋报，或有业能令众生得端正报；<BR>　　或有业能令众生得小威势报，或有业能令众生得大威势报；<BR>　　或有业能令众生得下族姓报，或有业能令众生得上族姓报；<BR>　　或有业能令众生得少资生报，或有业能令众生得多资生报；<BR>　　或有业能令众生得邪智报，或有业能令众生得正智报；<BR>　　或有业能令众生得地狱报，或有业能令众生得畜生报；<BR>　　或有业能令众生得饿鬼报，或有业能令众生得阿修罗报；<BR>　　或有业能令众生得人趣报，或有业能令众生得欲天报；<BR>　　或有业能令众生得色天报，或有业能令众生得无色天报；<BR>　　或有业能令众生得决定报，或有业能令众生得不定报；<BR>　　或有业能令众生得边地报，或有业能令众生得中国报；<BR>　　或有业能令众生尽地狱寿，或有业能令众生半地狱寿，或有业能令众生暂入即出；<BR>　　或有业作而不集，或有业集而不作；<BR>　　或有业亦作亦集，或有业不作不集；<BR>　　或有业能令众生初乐后苦，或有业能令众生初苦后乐；<BR>　　或有业能令众生初苦后苦，或有业能令众生初乐后乐；<BR>　　或有业能令众生贫而乐施，或有业能令众生富而悭贪；<BR>　　或有业能令众生富而能施，或有业能令众生贫而悭贪；<BR>　　或有业能令众生得身乐而心不乐，或有业能令众生得心乐而身不乐；<BR>　　或有业能令众生得身心俱乐，或有业能令众生得身心俱不乐；<BR>　　或有业能令众生命虽尽而业不尽，或有业能令众生业虽尽而命不尽；<BR>　　或有业能令众生业命俱尽，或有业能令众生业命俱不尽，能断诸烦恼；<BR>　　或有业能令众生生于恶道，形容殊妙，眼目端严，肤体光泽，人所乐见；<BR>　　或有业能令众生生于恶道，形容丑陋，肤体粗涩，人不喜见；<BR>　　或有业能令众生生于恶道，身口臭秽，诸根残缺；<BR>　　或有众生，习行十不善业，得外恶报；<BR>　　或有众生，习行十种善业，得外胜报。</FONT></P>
<P><FONT size=3>　　“复次，长者，若有众生礼佛塔庙，得十种功德：<BR>　　奉施宝盖，得十种功德；奉施缯幡，得十种功德；<BR>　　奉施钟铃，得十种功德；奉施衣服，得十种功德；<BR>　　奉施器皿，得十种功德；奉施饮食，得十种功德；<BR>　　奉施靴履，得十种功德；奉施香华，得十种功德；<BR>　　奉施灯明，得十种功德；恭敬合掌，得十种功德：<BR>　　是名略说世间诸业差别法门。”</FONT></P>
<P><FONT size=3>　　佛告首迦：“有十种业，能令众生得短命报：<BR>　　一者，自行杀生；<BR>　　二者，劝他令杀；<BR>　　三者，赞叹杀法；<BR>　　四者，见杀随喜；<BR>　　五者，于恶憎所，欲令丧灭；<BR>　　六者，见怨灭已，心生欢喜；<BR>　　七者，坏他胎藏；<BR>　　八者，教人毁坏；<BR>　　九者，建立天寺，屠杀众生；<BR>　　十者，教人战斗，互相残害：<BR>　　以是十业，得短命报。</FONT></P>
<P><FONT size=3>　　“复有十业，能令众生得长命报：<BR>　　一者，自不杀生；<BR>　　二者，劝他不杀；<BR>　　三者，赞叹不杀；<BR>　　四者，见他不杀，心生欢喜；<BR>　　五者，见彼杀者，方便救免；<BR>　　六者，见死怖者，安慰其心；<BR>　　七者，见恐怖者，施与无畏；<BR>　　八者，见诸患苦之人，起慈愍心；<BR>　　九者，见诸急难之人，起大悲心；<BR>　　十者，以诸饮食，惠施众生：<BR>　　以是十业，得长命报。</FONT></P>
<P><FONT size=3>　　“复有十业，能令众生得多病报：<BR>　　一者，好喜打拍一切众生；<BR>　　二者，劝他令打；<BR>　　三者，赞叹打法；<BR>　　四者，见打欢喜；<BR>　　五者，恼乱父母，令心忧恼；<BR>　　六者，恼乱贤圣；<BR>　　七者，见怨病苦，心大欢喜；<BR>　　八者，见怨病愈，心生不乐；<BR>　　九者，于怨病所，与非治药；<BR>　　十者，宿食不消，而复更食：<BR>　　以是十业，得多病报。</FONT></P>
<P><FONT size=3>　　“复有十业，能令众生得少病报：<BR>　　一者，不喜打拍一切众生；<BR>　　二者，劝他不打；<BR>　　三者，赞不打法；<BR>　　四者，见不打者，心生欢喜；<BR>　　五者，供养父母及诸病人；<BR>　　六者，见贤圣病，瞻视供养；<BR>　　七者，见怨病愈，心生欢喜；<BR>　　八者，见病苦者，施与良药，亦劝他施；<BR>　　九者，于病苦众生，起慈愍心；<BR>　　十者，于诸饮食，能自节量：<BR>　　以是十业，得少病报。</FONT></P>
<P><FONT size=3>　　“复有十业，能令众生得丑陋报：<BR>　　一者，好行忿怒；<BR>　　二者，好怀嫌恨；<BR>　　三者，诳惑于他；<BR>　　四者，恼乱众生；<BR>　　五者，于父母所，无爱敬心；<BR>　　六者，于贤圣所，不生恭敬；<BR>　　七者，侵夺贤圣资生田业；<BR>　　八者，于佛塔庙，断灭灯明；<BR>　　九者，见丑陋者，毁呰轻贱；<BR>　　十者，习诸恶行：<BR>　　以是十业，得丑陋报。</FONT></P>
<P><FONT size=3>　　复有十业，能令众生得端正报：<BR>　　一者，不瞋；<BR>　　二者，施衣；<BR>　　三者，爱敬父母；<BR>　　四者，尊重贤圣；<BR>　　五者，涂饰佛塔；<BR>　　六者，扫洒堂宇；<BR>　　七者，扫洒僧地；<BR>　　八者，扫洒佛塔；<BR>　　九者，见丑陋者，不生轻贱，起恭敬心；<BR>　　十者，见端正者，晓悟宿因：<BR>　　以是十业，得端正报。</FONT></P>
<P><FONT size=3>　　“复有十业，能令众生得小威势报：<BR>　　一者，于诸众生，起嫉妒心；<BR>　　二者，见他得利，心生恼热；<BR>　　三者，见他失利，其心欢喜；<BR>　　四者，于他名誉，起嫉恶心；<BR>　　五者，见失名誉，心大忻悦；<BR>　　六者，退菩提心，毁佛形像；<BR>　　七者，于己父母及贤圣所，无心奉侍；<BR>　　八者，劝人修习少威德业；<BR>　　九者，障他修行大威德业；<BR>　　十者，见少威德者，心生轻贱：<BR>　　以是十业，得少威势报。</FONT></P>
<P><FONT size=3>　　“复有十业，能令众生得大威势报：<BR>　　一者，于诸众生，心无嫉妒；<BR>　　二者，见他得利，心生欢喜；<BR>　　三者，见他失利，起怜愍心；<BR>　　四者，于他名誉，心生忻悦；<BR>　　五者，见失名誉，助怀忧恼；<BR>　　六者，发菩提心，造佛形像，奉施宝盖；<BR>　　七者，于己父母及贤圣所，恭敬奉迎；<BR>　　八者，劝人弃舍少威德业；<BR>　　九者，劝人修行大威德业；<BR>　　十者，见无威德，不生轻贱：<BR>　　以是十业，得大威势报。</FONT></P>
<P><FONT size=3>　　“复有十业，能令众生得下族姓报：<BR>　　一者，不知敬父；<BR>　　二者，不知敬母；<BR>　　三者，不知敬沙门；<BR>　　四者，不知敬婆罗门；<BR>　　五者，于诸尊长，而不敬仰；<BR>　　六者，于诸师长，不奉迎供养；<BR>　　七者，见诸尊长，不迎逆请坐；<BR>　　八者，于父母所，不遵教诲；<BR>　　九者，于贤圣所，亦不受教；<BR>　　十者，轻蔑下族：<BR>　　以是十业，得下族姓报。</FONT></P>
<P><FONT size=3>　　“复有十业，能令众生得上族姓报：<BR>　　一者，善知敬父；<BR>　　二者，善知敬母；<BR>　　三者，善知敬沙门；<BR>　　四者，善知敬婆罗门；<BR>　　五者，敬护尊长；<BR>　　六者，奉迎师长；<BR>　　七者，见诸尊长，迎逆请坐；<BR>　　八者，于父母所，敬受教诲；<BR>　　九者，于贤圣所，尊敬受教；<BR>　　十者，不轻下族：<BR>　　以是十业，得上族姓报。</FONT></P>
<P><FONT size=3>　　“复有十业，能令众生得少资生报：<BR>　　一者，自行偷盗；<BR>　　二者，劝他偷盗；<BR>　　三者，赞叹偷盗；<BR>　　四者，见盗欢喜；<BR>　　五者，于父母所，减撤生业；<BR>　　六者，于贤圣所，侵夺资财；<BR>　　七者，见他得利，心不欢喜；<BR>　　八者，障他得利，为作留难；<BR>　　九者，见他行施，无随喜心；<BR>　　十者，见世饥馑，心不怜愍而生欢喜：<BR>　　以是十业，得少资生报。</FONT></P>
<P><FONT size=3>　　“复有十业，能令众生得多资生报：<BR>　　一者，自离偷盗；<BR>　　二者，劝他不盗；<BR>　　三者，赞叹不盗；<BR>　　四者，见他不盗，心生欢喜；<BR>　　五者，于父母所，供奉生业；<BR>　　六者，于诸贤圣，给施所须；<BR>　　七者，见他得利，心生欢喜；<BR>　　八者，见求利者，方便佐助；<BR>　　九者，见乐施者，心生忻悦；<BR>　　十者，见世饥馑，心生怜愍：<BR>　　以是十业，得多资生报。</FONT></P>
<P><FONT size=3>　　“复有十业，能令众生得邪智报：<BR>　　一者，不能咨问智慧沙门、婆罗门；<BR>　　二者，显说恶法；<BR>　　三者，不能受持修习正法；<BR>　　四者，赞非定法以为定法；<BR>　　五者，吝法不说；<BR>　　六者，亲近邪智；<BR>　　七者，远离正智；<BR>　　八者，赞叹邪见；<BR>　　九者，弃舍正见；<BR>　　十者，见痴恶人，轻贱毁呰：<BR>　　以是十业，得邪智报。</FONT></P>
<P><FONT size=3>　　“复有十业，能令众生得正智报：<BR>　　一者，善能咨问智慧沙罗门；<BR>　　二者，显说善法；<BR>　　三者，闻持正法；<BR>　　四者，见说定法，叹言善哉；<BR>　　五者，乐说正法；<BR>　　六者，亲近正智人；<BR>　　七者，摄护正法；<BR>　　八者，勤修多闻；<BR>　　九者，远离邪见；<BR>　　十者，见痴恶人，不生轻贱：<BR>　　以是十业，得正智报。</FONT></P>
<P><FONT size=3>　　“复有十业，能令众生得地狱报：<BR>　　一者，身行重恶业；<BR>　　二者，口行重恶业；<BR>　　三者，意行重恶业；<BR>　　四者，起于断见；<BR>　　五者，起于常见；<BR>　　六者，起无因见；<BR>　　七者，起无作见；<BR>　　八者，起于无见；<BR>　　九者，起于边见；<BR>　　十者，不知恩报：<BR>　　以是十业，得地狱报。</FONT></P>
<P><FONT size=3>　　“复有十业，能令众生得畜生报：<BR>　　一者，身行中恶业；<BR>　　二者，口行中恶业；<BR>　　三者，意行中恶业；<BR>　　四者，从贪烦恼起诸恶业；<BR>　　五者，从瞋烦恼起诸恶业；<BR>　　六者，从痴烦恼起诸恶业；<BR>　　七者，毁骂众生；<BR>　　八者，恼害众生；<BR>　　九者，施不净物；<BR>　　十者，行于邪淫：<BR>　　以是十业，得畜生报。</FONT></P>
<P><FONT size=3>　　“复有十业，能令众生得饿鬼报：<BR>　　一者，身行轻恶业；<BR>　　二者，口行轻恶业；<BR>　　三者，意行轻恶业；<BR>　　四者，起于多贪；<BR>　　五者，起于恶贪；<BR>　　六者，嫉妒；<BR>　　七者，邪见；<BR>　　八者，爱著资生，即便命终；<BR>　　九者，因饥而亡；<BR>　　十者，枯渴而死：<BR>　　以是十业，得饿鬼报。</FONT></P>
<P><FONT size=3>　　“复有十业，能令众生得阿修罗报：<BR>　　一者，身行微恶业；<BR>　　二者，口行微恶业；<BR>　　三者，意行微恶业；<BR>　　四者，骄慢；<BR>　　五者，我慢；<BR>　　六者，增上慢；<BR>　　七者，大慢；<BR>　　八者，邪慢；<BR>　　九者，慢慢；<BR>　　十者，回诸善根，向修罗趣：<BR>　　以是十业，得阿修罗报。</FONT></P>
<P><FONT size=3>　　“复有十业，能令众生得人趣报：<BR>　　一者，不杀；<BR>　　二者，不盗；<BR>　　三者，不邪淫；<BR>　　四者，不妄语；<BR>　　五者，不绮语；<BR>　　六者，不两舌；<BR>　　七者，不恶口；<BR>　　八者，不贪；<BR>　　九者，不瞋；<BR>　　十者，不邪见：<BR>　　于十善业，缺漏不全，以是十业，得人趣报。</FONT></P>
<P><FONT size=3>　　“复有十业，能令众生得欲天报：所谓具足修行增上十善。<BR>　　“复有十业，能令众生得色天报：所谓修行有漏十善，与定相应。</FONT></P>
<P><FONT size=3>　　“复有四业，能令众生得无色天报：<BR>　　一者，过一切色想、灭有对想等，入于空处定；<BR>　　二者，过一切空处定，入识处定；<BR>　　三者，过一切识处定，入无所有处定；<BR>　　四者，过无所有处定，入非想非非想定：<BR>　　以是四业，得无色天报。</FONT></P>
<P><FONT size=3>　　“复有业能令众生得决定报者。若人于佛、法、僧，及持戒人所，以增上心施，以此善业，发愿回向，即得往生：是名决定报业。</FONT></P>
<P><FONT size=3>　　“复有业能令众生得不定报者。若业非增上心作，更不修习，又不发愿回向受生：是名不定报业。</FONT></P>
<P><FONT size=3>　　“复有业能令众生得边地报者。若业于佛、法、僧、净持戒人，及大众所，不增上心施，以此善根，愿生边地，以是愿故，即生边地，受净不净报。</FONT></P>
<P><FONT size=3>　　“复有业能令众生得中国报者。若作业时，于佛、法、僧、清净持戒梵行人边，及大众所，起于增上，殷重布施，以是善根，决定发愿求生中国，还得值佛，及闻正法，受于上妙清净果报。</FONT></P>
<P><FONT size=3>　　“复有业能令众生尽地狱寿者。若有众生造地狱业已，无惭无愧而不厌离，心无怖畏反生欢喜，又不忏悔，而复更造重增恶业，如提婆达多等，以是业故，尽地狱寿。</FONT></P>
<P><FONT size=3>　　“复有业能令众生堕于地狱，至半而夭，不尽其寿。若有众生造地狱业，积集成已，后生怖畏，惭愧厌离，忏悔弃舍，非增上心，以是业故，堕于地狱，后追悔故，地狱半夭，不尽其寿。</FONT></P>
<P><FONT size=3>　　“复有业能令众生堕于地狱，暂入即出。若有众生造地狱业，作已怖畏，起增上信，生惭愧心，厌恶弃舍，殷重忏悔，更不重造，如阿阇世王杀父等罪，暂入地狱，即得解脱。”</FONT></P>
<P><FONT size=3>　　于是世尊，即说偈言：</FONT></P>
<P><FONT size=3>　　“若人造重罪，作已深自责，<BR>　　忏悔更不造，能拔根本业。”</FONT></P>
<P><FONT size=3>　　“复有业作而不集。若有众生，身、口、意等造诸恶业，造已怖畏，惭愧远离，深自悔责，更不重造：是名作而不集。<BR>　　“复有业集而不作。若有众生，自不作业，以恶心故，劝人行恶：是名集而不作。<BR>　　“复有业亦作亦集。若有众生，造诸业已，心无改悔，而复数造，亦劝他人：是名亦作亦集。<BR>　　“复有业不作不集。若有众生，自不造业，亦不教他，无记业等：是名不作不集。</FONT></P>
<P><FONT size=3>　　“复有业初乐后苦。若有众生，为人所劝，欢喜行施，施心不坚，后还追悔；以是因缘，生在人间，先虽富乐，后还贫苦：是名先乐后苦。</FONT></P>
<P><FONT size=3>　　“复有业初苦后乐。若有众生，为人劝导，挽仰少施，施已欢喜，心无吝悔；以是因缘，生在人间，初时贫苦，后还富乐：是名初苦后乐。</FONT></P>
<P><FONT size=3>　　“复有业初苦后苦。若有众生，离善知识，无人劝导，乃至不能少行惠施；以是因缘，生在人间，初时贫苦，后还贫苦：是名初苦后苦。</FONT></P>
<P><FONT size=3>　　“复有业初乐后乐。若有众生，近善知识，劝令行施，便生欢喜，坚修施业；以是因缘，生在人间，初时富乐，后亦富乐。</FONT></P>
<P><FONT size=3>　　“复有业贫而乐施。若有众生，先曾行施，不遇福田，流转生死，在于人道，以不遇福田故，果报微劣，随得随尽，以习施故，虽处贫穷而能行施。</FONT></P>
<P><FONT size=3>　　“复有业富而悭贪。若有众生，未曾布施，遇善知识，暂行一施，值良福田，以田胜故，资生具足，先不习故，虽富而悭。</FONT></P>
<P><FONT size=3>　　“复有业富而能施。若有众生，值善知识，多修施业，遇良福田，以是因缘，巨富饶，而能行施。<BR>　　“复有业贫而悭贪。若有众生，离善知识，无人劝导，不能行施，以是因缘，生在贫穷，而复悭贪。</FONT></P>
<P><FONT size=3>　　“复有业能令众生得身乐而心不乐，如有福凡夫。<BR>　　“复有业能令众生得心乐而身不乐，如无福罗汉。<BR>　　“复有业能令众生得身心俱乐，如有福罗汉。<BR>　　“复有业能令众生得身心俱不乐，如无福凡夫。</FONT></P>
<P><FONT size=3>　　“复有业能令众生命尽而业不尽。若有众生，从地狱死，还生地狱、畜生、饿鬼，乃至人、天、阿修罗等亦复如是：是名命尽而业不尽。<BR>　　复有业能令众生业尽而命不尽。若有众生，乐尽受苦，苦尽受乐等：是名业尽而命不尽。<BR>　　复有业能令众生业命俱尽，若有众生，从地狱灭，生于畜生，及以饿鬼，乃至人天阿修罗等：是名业命俱尽。<BR>　　复有业能令众生业命俱不尽，若有众生，尽诸烦恼，所谓须陀洹、斯陀含、阿那含、阿罗汉等：是名业命俱不尽。</FONT></P>
<P><FONT size=3>　　复有业能令众生虽生恶道，形容殊妙，眼目端严，肤体光泽，人所乐见。若有众生，因欲烦恼，起破戒业，以是因缘，虽生恶道，形容殊妙，眼目端严，肤体光泽，人所乐见。</FONT></P>
<P><FONT size=3>　　复有业能令众生生于恶道，形容丑陋，肤体粗涩，人不喜见。若有众生，从瞋烦恼起破戒业，以是因缘，生于恶道，形容丑陋，肤体粗涩，人不喜见。</FONT></P>
<P><FONT size=3>　　复有业能令众生生于恶道，身口臭秽，诸根残缺。若有众生，从痴烦恼起破戒业，以是因缘，生于恶道，身口臭秽，诸根残缺。</FONT></P>
<P><FONT size=3>　　复有十业得外恶报。若有众生，于十不善业多修习故，感诸外物，悉不具足：<BR>　　一者，以杀业故，令诸外报，大地碱卤，药草无力；<BR>　　二者，以盗业故，感外霜、雹、螽、蝗虫等，令世饥馑；<BR>　　三者，邪淫业故，感恶风雨，及诸尘埃；<BR>　　四者，妄语业故，感生外物，皆悉臭秽；<BR>　　五者，两舌业故，感外大地，高下不平，峻崖险谷，株杌槎菜；<BR>　　六者，恶口业故，感生外报，瓦石沙砾，粗涩恶物，不可触近；<BR>　　七者，绮语业故，感生外报，令草木稠林，枝条棘刺；<BR>　　八者，以贪业故，感生外报，令诸苗稼，子实微细；<BR>　　九者，以瞋业故，感生外报，令诸树木，果实苦涩；<BR>　　十者，以邪见业故，感生外报，苗稼不实，收获鲜少：<BR>　　以是十业，得外恶报。</FONT></P>
<P><FONT size=3>　　“复有十业，得外胜报。若有众生，修十善业，与上相违，当知即获十外胜报。</FONT></P>
<P><FONT size=3>　　“若有众生礼佛塔庙，得十种功德：<BR>　　一者，得妙色好声；<BR>　　二者，有所发言，人皆信服；<BR>　　三者，处众无畏；<BR>　　四者，天人爱护；<BR>　　五者，具足威势；<BR>　　六者，威势众生皆来亲附；<BR>　　七者，常得亲近诸佛菩萨；<BR>　　八者，具大福报；<BR>　　九者，命终生天；<BR>　　十者，速证涅槃：<BR>　　是名礼佛塔庙，得十种功德。</FONT></P>
<P><FONT size=3>　　“若有众生奉施宝盖，得十种功德：<BR>　　一者，处世如盖，覆护众生；<BR>　　二者，身心安隐，离诸热恼；<BR>　　三者，一切敬重，无敢轻慢；<BR>　　四者，有大威势；<BR>　　五者，常得亲近诸佛菩萨、大威德者，以为眷属；<BR>　　六者，恒作转轮圣王；<BR>　　七者，恒为上首，修习善业；<BR>　　八者，具大福报；<BR>　　九者，命终生天；<BR>　　十者，速证涅槃：<BR>　　是名奉施宝盖，得十种功德。</FONT></P>
<P><FONT size=3>　　“若有众生奉施缯幡，得十种功德：<BR>　　一者，处世如幢，国王、大臣、亲友、知识，恭敬供养；<BR>　　二者，豪富自在，具大财宝；<BR>　　三者，善名流布，遍至诸方；<BR>　　四者，形貌端严，寿命长远；<BR>　　五者，常于生处，施行坚固；<BR>　　六者，有大名称；<BR>　　七者，有大威德；<BR>　　八者，生在上族；<BR>　　九者，身坏命终，生于天上；<BR>　　十者，速证涅槃：<BR>　　是名奉施缯幡，得十种功德。</FONT></P>
<P><FONT size=3>　　“若有众生奉施钟铃，得十种功德：<BR>　　一者，得梵音声；<BR>　　二者，有大名闻；<BR>　　三者，自识宿命；<BR>　　四者，所有出言，人皆敬受；<BR>　　五者，常有宝盖，以自庄严；<BR>　　六者，有妙璎珞，以为服饰；<BR>　　七者，面貌端严；见者欢喜；<BR>　　八者，具大福报；<BR>　　九者，命终生天；<BR>　　十者，速证涅槃：<BR>　　是名奉施钟铃，得十种功德。</FONT></P>
<P><FONT size=3>　　“若有众生奉施衣服，得十种功德。<BR>　　一者，面目端严；<BR>　　二者，肌肤细滑；<BR>　　三者，尘垢不著；<BR>　　四者，生便具足上妙衣服；<BR>　　五者，微妙卧具覆盖其身；<BR>　　六者，具惭愧服；<BR>　　七者，见者爱敬；<BR>　　八者，具大财宝；<BR>　　九者，命终生天；<BR>　　十者，速证涅槃：<BR>　　是名奉施衣服，得十种功德。</FONT></P>
<P><FONT size=3>　　“若有众生奉施器皿，得十种功德：<BR>　　一者，处世如器；<BR>　　二者，得善法津泽；<BR>　　三者，离诸渴爱；<BR>　　四者，若渴思水，流泉涌出；<BR>　　五者，终不生于饿鬼道中；<BR>　　六者，得天妙器；<BR>　　七者，远离恶友；<BR>　　八者，具大福报；<BR>　　九者，命终生天；<BR>　　十者，速证涅槃：<BR>　　是名奉施器皿，得十种功德。</FONT></P>
<P><FONT size=3>　　“若有众生奉施饮食，得十种功德。<BR>　　一者，得命；<BR>　　二者，得色；<BR>　　三者，得力；<BR>　　四者，获得安无碍辩；<BR>　　五者，得无所畏；<BR>　　六者，无诸懈怠，为众敬仰；<BR>　　七者，众人爱乐；<BR>　　八者，具大福报；<BR>　　九者，命终生天；<BR>　　十者，速证涅槃：<BR>　　是名奉施饮食，得十种功德。</FONT></P>
<P><FONT size=3>　　“若有众生奉施靴履，得十种功德。<BR>　　一者，具足妙乘；<BR>　　二者，足下安平；<BR>　　三者，足趺柔软；<BR>　　四者，远涉轻健；<BR>　　五者，身无疲极；<BR>　　六者，所行之处，不为荆棘瓦砾损坏其足；<BR>　　七者，得神通力；<BR>　　八者，具诸给使；<BR>　　九者，命终生天；<BR>　　十者，速证涅槃：<BR>　　是名奉施靴履，得十种功德。</FONT></P>
<P><FONT size=3>　　“若有众生奉施香华，得十种功德。<BR>　　一者，处世如花；<BR>　　二者，身无臭秽；<BR>　　三者，福香、戒香遍诸方所；<BR>　　四者，随所生处，鼻根不坏；<BR>　　五者，超胜世间，为众归仰；<BR>　　六者，身常香洁；<BR>　　七者，爱乐正法，受持读诵；<BR>　　八者，具大福报；<BR>　　九者，命终生天；<BR>　　十者，速证涅槃：<BR>　　是名奉施香花，得十种功德。</FONT></P>
<P><FONT size=3>　　“若有众生奉施灯明，得十种功德：<BR>　　一者，照世如灯；<BR>　　二者，随所生处，肉眼不坏；<BR>　　三者，得于天眼；<BR>　　四者，于善恶法得善智慧；<BR>　　五者，除灭大闇；<BR>　　六者，得智慧明；<BR>　　七者，流转世间，常不在于黑暗之处；<BR>　　八者，具大福报；<BR>　　九者，命终生天；<BR>　　十者，速证涅槃：<BR>　　是名奉施灯明，得十种功德。</FONT></P>
<P><FONT size=3>　　“若有众生，恭敬合掌，得十种功德：<BR>　　一者，得胜福报；<BR>　　二者，生于上族；<BR>　　三者，得胜妙色；<BR>　　四者，得胜妙声；<BR>　　五者，得胜妙盖；<BR>　　六者，得胜妙辩；<BR>　　七者，得胜妙信；<BR>　　八者，得胜妙戒；<BR>　　九者，得胜妙多闻；<BR>　　十者，得胜妙智：<BR>　　是名恭敬合掌，得十种功德。”</FONT></P>
<P><FONT size=3>　　尔时，世尊说此法已，首迦长者于如来所，得净信心。<BR>　　尔时，首迦头面礼佛，作如是言：“我今请佛往舍婆提城，到我父所忉提长者家，愿令我父及一切众生长夜安乐。”<BR>　　尔时，世尊为利益故，默然受请。<BR>　　尔时，首迦闻佛所说，心大欢喜，顶礼而退。</FONT></P>
<P><FONT size=3>　　佛说业报差别经（即《大正藏·第一卷：佛为首迦长者说业报差别经》）</FONT></P>
<P><FONT size=3></FONT> </P>
    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 