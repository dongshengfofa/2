<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,文殊菩萨十大愿（精美组图）' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>文殊菩萨十大愿（精美组图）</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>&nbsp;</p>
<p><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><span style="font-family:宋体,simsun;font-size:16px;">&nbsp;<br />
</span></wbr></wbr></wbr></wbr></wbr></wbr></wbr></wbr></p>
<p style="line-height:1.5em;"><span style="font-size:22px;"><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">佛告大众诸大菩萨摩诃萨。若有初发意菩萨。及一切四部众。善男子善女人等。若发菩提心者。文殊师利菩萨当有誓言。我有十种诸佛无尽甚深大愿。所有一切菩萨及一切有情众生。入我愿者。则是世尊诸佛之子。亦是我父母。于意云何。我有先誓大愿。依我十种大愿者。先为父母兄弟。姊妹妻子眷属。得令富贵。果报圆满。兄友弟恭。慈心不杀。听学大乘。读诵尊经。转教群品。愿至菩提。我亦作师僧子弟。和尚阿阇梨同学伴侣。受我法教。学我威仪。取我礼节。令发胜愿。回向大乘。学习菩提渐成佛道。于是。我作他作。大臣官长理务世俗。一一清正。于国忠孝。悉共有缘。归向菩提。得值三宝。令发菩提之心。云何名为无尽十种甚深大愿。</span></wbr></span><span style="font-size:22px;"><span style="font-family:宋体,simsun;font-size:16px;">&nbsp;</span><wbr><br />
</wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;一者大愿。若有一切众生所生三界。或我作他作随缘受化。四空五净之主。八定四禅之主。梵王六欲之主。帝释诸天之主。四天四轮之主。诸神龙王之主。八部鬼神之主。守护佛法之主。伽蓝宫殿之主。四大持世之主。金刚坚牢之主。护国善神之主。大国小国之主。粟散世王之主。统领诸军主。都摄所守主。所有水陆四生。胎卵湿化。九类蠢动。一切含灵。同生三世。愿佛知见。或未闻我名。令愿得闻。及闻我名。于我法中。令一切有情。尽发菩提。回向大乘修无上道。若有众生。以法药世医。救疗诸疾。历数算计。工巧博弈。世典文笔。歌咏赞叹。讲论戏处。导以度人。随类同事。接引世俗。令发菩提。正见正授。共我有缘。得入佛道。</span></wbr></wbr></wbr></wbr></wbr></wbr></span></p>
<p style="line-height:1.5em;"><span style="font-family:宋体,simsun;font-size:16px;">&nbsp;</span><wbr></wbr></p>
<p style="line-height:1.5em;"><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><span style="font-family:宋体,simsun;font-size:16px;">&nbsp;</span></wbr></wbr></wbr></wbr></wbr></wbr></wbr></wbr></wbr></wbr></wbr></wbr></wbr></wbr></p>
<p style="line-height:1.5em;"><span style="font-family:宋体,simsun;font-size:16px;">&nbsp;</span><wbr></wbr></p>
<p style="line-height:1.5em;"><span style="font-family:宋体,simsun;font-size:16px;">二者大愿，若有众生。毁谤于我。嗔恚于我。刑害杀我。是人于我自他。常生怨恨不能得解。愿共我有缘。令发菩提之心。</span></p>
<p style="line-height:1.5em;"><span style="font-family:宋体,simsun;font-size:16px;">&nbsp;</span><wbr></wbr></p>
<p style="line-height:1.5em;"><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr></wbr></wbr></wbr></wbr></wbr></wbr></wbr></wbr></wbr></wbr></wbr></wbr></wbr></p>
<p style="line-height:1.5em;"><span style="font-family:宋体,simsun;font-size:16px;">&nbsp;</span><wbr></wbr></p>
<p style="line-height:1.5em;"><span style="font-family:宋体,simsun;font-size:16px;">　</span><span style="font-size:22px;"><span style="font-family:宋体,simsun;font-size:16px;">三者大愿，若有众生爱念我身。欲心见我求得于我。于我身上于他身上。盛行谄曲邪见颠倒。及生净行不净行诸恶不善。愿共有缘令发菩提之心。&nbsp;</span><wbr></wbr></span></p>
<p style="line-height:1.5em;"><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span></wbr></wbr></wbr></wbr></wbr></wbr></wbr></p>
<p style="line-height:1.5em;"><span style="font-family:宋体,simsun;font-size:16px;">&nbsp;</span><wbr></wbr></p>
<p style="line-height:1.5em;"><span style="font-family:宋体,simsun;font-size:16px;">四者大愿，若有众生。轻慢于我疑虑于我。枉压于我诳妄于我。毁谤三宝憎嫉贤良。欺凌一切常生不善。共我有缘令发菩提之心。&nbsp;</span><wbr><br />
</wbr></p>
<p style="line-height:1.5em;"><span style="font-size:22px;"><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><br />
<span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;五者大愿。若有众生。贱我薄我惭我愧我。敬重于我。不敬于我。妨我不妨我。用我不用我。取我不取我。求我不求我。要我不要我。从我不从我。见我不见我。悉愿共我有缘。令发菩提之心<br />
<br />
</span></wbr></wbr></wbr></wbr></wbr></wbr></wbr></wbr></wbr></wbr></wbr></wbr></wbr></wbr></span></p>
<p style="line-height:1.5em;"><span style="font-size:22px;"><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><span style="font-family:宋体,simsun;font-size:16px;">&nbsp;</span></wbr></wbr></wbr></wbr></wbr></wbr></wbr></wbr></wbr></wbr></span></p>
<p style="line-height:1.5em;"><span style="font-family:宋体,simsun;font-size:16px;">　六者大愿，若有众生。常生杀命。作屠儿魁脍畋猎渔捕。怨命现前更相杀害。无有断绝世世相报。杀心炽盛不生悔过。卖肉取财自养性命。如此之心者永失人身。不相舍离报对。如是令发菩提之心。若有他人取我财物。我与财物。或施我财物我施财物。所得财物及不得者。于我有缘令发菩提之心。</span><span style="font-family:宋体,simsun;font-size:16px;">&nbsp;</span><wbr></wbr></p>
<p style="text-align:center;line-height:1.5em;"></p>
<p style="line-height:1.5em;"><span style="font-family:宋体,simsun;font-size:16px;">&nbsp;</span><wbr></wbr></p>
<p style="line-height:1.5em;"><span style="font-family:宋体,simsun;font-size:16px;">&nbsp;</span><wbr></wbr></p>
<p style="line-height:1.5em;"><span style="font-family:宋体,simsun;font-size:16px;">　七者大愿，若有众生。供养我者我供养他者。或我造他造寺舍僧房。伽蓝佛塔禅房兰若独静之处。或我造他造一切功德。及造菩萨诸佛形像。令他布施修立福祐。遍于法界回向一切诸佛菩提。令一切有情同沾此福。及有他人自己朋友同伴师长弟子。修行苦行节身断食。持戒破戒有行无行。和尚阿阇梨教导称说。听受我教我受他教。同行同业共我有缘。令发菩提之心。</span></p>
<p style="line-height:1.5em;"><span style="font-family:宋体,simsun;font-size:16px;">&nbsp;</span><wbr></wbr></p>
<p style="line-height:1.5em;"><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr></wbr></wbr></wbr></wbr><br />
</p>
<p style="line-height:1.5em;"><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">八者大愿，若有众生广造诸罪。堕于地狱无有出期。经无量劫受诸苦恼。从地狱出生于五趣。先作畜生将命还于前生。负物作驼驴猪狗牛羊象马奴婢仆从。偿他宿债累劫倍命。还他伦盗无有休息。我于五道随形受化。常生同世教化于人。或作贫穷困苦盲聋喑哑最下乞人。于一切众生众中。同类同缘同事同行。同业导引得入佛道。共我有缘令发菩提之心。</span></wbr></p>
<p style="line-height:1.5em;"><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><br />
<span style="font-family:宋体,simsun;font-size:16px;">　九者大愿，若有众生。纵恣身心我慢贡高。故于我法中污埿佛法。师长弟子无惭无愧。用僧佛钱菩萨财物。杀生偷盗邪行。妄语绮语恶口两舌。斗乱纵恣贪嗔。不拣良善劫夺他财。拒讳谩人不识善恶。广造十恶一切诸罪。死堕阿鼻入诸地狱。从地狱出轮还六处。入生死海诸趣恶道。愿共有缘同业同道。随缘化变当以救之令得出离。共我有缘发菩提心求无上道。<br />
<br />
</span></wbr></wbr></wbr></wbr></wbr></wbr></wbr></wbr></wbr></wbr></wbr></wbr><span style="font-size:22px;"><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><wbr><span style="font-family:宋体,simsun;font-size:16px;">&nbsp;</span><br />
</wbr></wbr></wbr></wbr></wbr></wbr></wbr></span><span style="font-size:22px;"><br />
<span style="font-family:宋体,simsun;font-size:16px;">十者大愿，若有众生当于我法。若我有缘若我无缘。同我大愿则是我身共我无别。行四无量心心等虚空。广度有情无有休歇。愿达菩提登正觉路。大圣曼殊以圣性愿力。不入三界亦不出三界。心如虚空常在如来清净性海真如藏中安住法界。遍在众生心识体性。曼殊室利言。我有大愿以圣性力。加持有情令罪垢消灭。得入菩提诸佛圣果。则是名菩萨十种大愿。</span></span></p>
<p style="line-height:1.5em;"><span style="font-family:宋体,simsun;font-size:16px;">&nbsp;</span><wbr></wbr></p>
<p style="line-height:1.5em;"><span style="font-family:宋体,simsun;font-size:16px;">&nbsp;</span><wbr></wbr></p>
<p style="line-height:1.5em;"><span style="font-family:华文楷体;font-size:20px;"><span style="font-family:宋体,simsun;font-size:16px;">南无大智文殊师利菩萨摩诃萨</span><span lang="EN-US" xml:lang="EN-US"><br />
</span><span style="font-family:宋体;font-size:22px;"><span style="font-family:宋体,simsun;font-size:16px;">谁之智慧&nbsp;</span><wbr><wbr><span style="font-family:宋体,simsun;font-size:16px;">&nbsp;离二障云&nbsp;</span><wbr><wbr><span style="font-family:宋体,simsun;font-size:16px;">&nbsp;犹如净日极明朗</span></wbr></wbr></wbr></wbr></span><span lang="EN-US" xml:lang="EN-US"><br />
</span><span style="font-family:宋体;font-size:22px;"><span style="font-family:宋体,simsun;font-size:16px;">所有诸义&nbsp;</span><wbr><wbr><span style="font-family:宋体,simsun;font-size:16px;">&nbsp;如实观故&nbsp;</span><wbr><wbr><span style="font-family:宋体,simsun;font-size:16px;">&nbsp;胸中执持般若函</span></wbr></wbr></wbr></wbr></span><span lang="EN-US" xml:lang="EN-US"><br />
</span><span style="font-family:宋体;font-size:22px;"><span style="font-family:宋体,simsun;font-size:16px;">诸有于此&nbsp;</span><wbr><wbr><span style="font-family:宋体,simsun;font-size:16px;">&nbsp;生死牢狱&nbsp;</span><wbr><wbr><span style="font-family:宋体,simsun;font-size:16px;">&nbsp;无明暗覆苦所逼</span></wbr></wbr></wbr></wbr></span><span lang="EN-US" xml:lang="EN-US"><br />
</span><span style="font-family:宋体;font-size:22px;"><span style="font-family:宋体,simsun;font-size:16px;">众生海中&nbsp;</span><wbr><wbr><span style="font-family:宋体,simsun;font-size:16px;">&nbsp;悲同一子&nbsp;</span><wbr><wbr><span style="font-family:宋体,simsun;font-size:16px;">&nbsp;具足六十韵音语</span></wbr></wbr></wbr></wbr></span><span lang="EN-US" xml:lang="EN-US"><br />
</span><span style="font-family:宋体;font-size:22px;"><span style="font-family:宋体,simsun;font-size:16px;">如大雷震&nbsp;</span><wbr><wbr><span style="font-family:宋体,simsun;font-size:16px;">&nbsp;烦恼睡起&nbsp;</span><wbr><wbr><span style="font-family:宋体,simsun;font-size:16px;">&nbsp;业之铁索为解脱</span></wbr></wbr></wbr></wbr></span><span lang="EN-US" xml:lang="EN-US"><br />
</span><span style="font-family:宋体;font-size:22px;"><span style="font-family:宋体,simsun;font-size:16px;">无明暗除&nbsp;</span><wbr><wbr><span style="font-family:宋体,simsun;font-size:16px;">&nbsp;苦之苗芽&nbsp;</span><wbr><wbr><span style="font-family:宋体,simsun;font-size:16px;">&nbsp;尽皆为断挥宝剑</span></wbr></wbr></wbr></wbr></span><span lang="EN-US" xml:lang="EN-US"><br />
</span><span style="font-family:宋体;font-size:22px;"><span style="font-family:宋体,simsun;font-size:16px;">从本清净&nbsp;</span><wbr><wbr><span style="font-family:宋体,simsun;font-size:16px;">&nbsp;究竟十地&nbsp;</span><wbr><wbr><span style="font-family:宋体,simsun;font-size:16px;">&nbsp;功德身圆&nbsp;</span><wbr><wbr><span style="font-family:宋体,simsun;font-size:16px;">&nbsp;佛子最胜体</span></wbr></wbr></wbr></wbr></wbr></wbr></span><span lang="EN-US" xml:lang="EN-US"><br />
</span><span style="font-family:宋体;font-size:22px;"><span style="font-family:宋体,simsun;font-size:16px;">百一十二&nbsp;</span><wbr><wbr><span style="font-family:宋体,simsun;font-size:16px;">&nbsp;相好庄严&nbsp;</span><wbr><wbr><span style="font-family:宋体,simsun;font-size:16px;">&nbsp;除我心暗&nbsp;</span><wbr><wbr><span style="font-family:宋体,simsun;font-size:16px;">&nbsp;敬礼妙吉祥</span></wbr></wbr></wbr></wbr></wbr></wbr></span><span lang="EN-US" xml:lang="EN-US"><br style="mso-special-character:line-break;" />
</span></span></p>

					<br />

					
						<span class='font2_2'>标签：</span>菩萨&nbsp;十大&nbsp;精美&nbsp;组图&nbsp;				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 