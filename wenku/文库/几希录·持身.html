<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,几希录·持身' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>几希录·持身</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     <P><FONT size=3></FONT> </P>
<P><BR><FONT size=3>　　紫阳夫子持身格言也：</FONT></P>
<P><FONT size=3>　　静坐然后知平日之气浮；<BR>　　守默然后知平日之言躁；<BR>　　省事然后知平日之费闲；<BR>　　闭户然后知平日之交滥；<BR>　　寡欲然后知平日之病多；<BR>　　近情然后知平日之念刻。</FONT></P>
<P><FONT size=3>　　当得意时，须寻一条退路，然后不死于安乐；<BR>　　当失意时，须寻一条出路，然后可生于忧患。</FONT></P>
<P><FONT size=3>　　能于甘处思苦，则一世不受凄凉；<BR>　　能于淡处求浓，则终身不落枯槁。</FONT></P>
<P><FONT size=3>　　处世让一步为高，退步是进步张本；<BR>　　待人宽一分是福，利人实利己根基。</FONT></P>
<P><FONT size=3>　　当厄之施，甘于时雨；<BR>　　伤心之语，毒于阴冰。</FONT></P>
<P><FONT size=3>　　有一言而伤天地之和者，不宜妄发；<BR>　　有一行而折终身之福者，切须检点。</FONT></P>
<P><FONT size=3>　　无事如有事提防，才可弥意外之变；<BR>　　有事如无事镇定，方可消局中之危。</FONT></P>
<P><FONT size=3>　　恩里由来生害，故快意时须早回头；<BR>　　退后或反成功，故拂心处莫便放手。</FONT></P>
<P><FONT size=3>　　问祖宗之泽，吾享者是，当念积累之难；<BR>　　问子孙之福，吾遗者是，要思倾覆之易。</FONT></P>
<P><FONT size=3>　　执拗者福轻，而圆通之人，其禄必厚；<BR>　　躁切者寿夭，而静镇之士，其年必长。</FONT></P>
<P><FONT size=3>　　天薄我以福，我厚我德以迓之；<BR>　　天劳我以形，我逸我心以补之；<BR>　　天厄我以遇，我亨我道以通之。</FONT></P>
<P><FONT size=3>　　喜时之言多失信；怒时之言多失体，戒之哉！</FONT></P>
<P><FONT size=3>　　倚高才而玩世，背后须防射影之虫；<BR>　　饰容貌以欺人，面前恐有照胆之镜。</FONT></P>
<P><FONT size=3>　　炎凉之态，富贵甚于贫贱；<BR>　　忌嫉之心，骨肉甚于外人。</FONT></P>
<P><FONT size=3>　　攻人之恶毋太严，要思其堪受；<BR>　　教人以善毋过高，要使其可从。</FONT></P>
<P><FONT size=3>　　人好刚，我以柔胜之；人用术，我以诚感之；人使气，我以理屈之，天下无难处之事矣！</FONT></P>
<P><FONT size=3>　　《人生必读书》云：“面赞人之长，人虽心喜，未必深感。惟背地称其长，则感有不可胜言者。面责人之短，人虽不悦，未必深恨。惟背地言其短，则恨有不可胜言者。此人之常情也。”　</FONT></P>
<P><FONT size=3>　　又云：“人生世间，如意之事常少，不如意之事常多。虽大富贵人，天下之所仰羡为神仙者，而其不如意事各自有之，与贫贱者无异，特所忧患之事异耳，从无有足心满意者，敢谓之缺陷世界。”</FONT></P>
<P><FONT size=3>　　又曰：“富贵居乡，被人侵侮，每每有之，然毕竟是我好处。若使人望影远避，无敢拾其田中一穗者，虽是快意，然其为人可知矣。”</FONT></P>
<P><FONT size=3>　　又曰：“凡善救人者，必先解其怒，而徐徐求其宥，然后其言易入。若人怒我不是，我却以为是，何异炎热之火，又投膏以炽之也。”　</FONT></P>
<P><FONT size=3>　　《愿体集》云：“人当厚密时，不可尽以私密事语之。恐一旦失欢，则前言得凭为口实。至失欢之际，亦不可尽以切实之语加之。恐忿平复好，则前言可愧。”</FONT></P>
<P><FONT size=3>　　又云：“纵与人相争，只可就事论事，断不可揭其父母之短，扬其闺门之丑。此祸关杀身，非止有伤忠厚已也。”</FONT></P>
<P><FONT size=3>　　又云：“祖宗之富贵，自诗书中来，子孙享富贵，则弃诗书矣。祖宗之家业，自勤俭中来，子孙享家业，则忘勤俭矣。此所以多衰门也。可不戒之！”</FONT></P>
<P><FONT size=3>　　又云：“凡有望于人者，必先思己之所施；凡有望于天者，必先思己之所作。”</FONT></P>
<P><FONT size=3>　　又云：“欲人勿闻，莫若勿言；欲人勿知，莫若勿为。”</FONT></P>
<P><FONT size=3>　　又云：“对失意人，不谈得意事；处得意日，莫忘失意时。”</FONT></P>
<P><FONT size=3>　　又云：“好说人阴讳事，及闺门丑恶者，必遭奇祸。”</FONT></P>
<P><FONT size=3>　　又云：“年高而无德，贫极而无所顾惜，此两种人不可与之较量。”</FONT></P>
<P><FONT size=3>　　又云：“待富贵人不难有礼，而难有体；待贫贱人不难有恩，而难有礼。”</FONT></P>
<P><FONT size=3>　　又云：“凡遇不得意事，试取其更甚者譬之，心地自然凉爽矣。”</FONT></P>
<P><FONT size=3>　　又云：“无病之身，不知其乐也，病生始知无病之乐矣。无事之家，不知其福也，事至始知无事之福矣。”</FONT></P>
<P><FONT size=3>　　又云：“草野之夫，不可妄议政治。譬如官长扰民，则有怨谤。如民使官长扰之，又当何如？聊举一二言之：如有田，供赋自应依限上纳。若抗不完，奏销提比，是官扰民乎？如置产，税契自应投税。隐漏查出，势必差催，是官扰民乎？如官长经过，自应避道站立。喧哗直走，见加戒饬，是官扰民乎？如禁止夜行，自应早归。彻夜遨游，遇着盘诘，是官扰民乎？至于为非犯法，干名犯义，种种违条之事，皆系自罹法网。即唐虞之时，皋陶执法，虽欲不扰，可得乎？惟在自己防守以免之。”</FONT></P>
<P><FONT size=3>　　袁氏《世范》云：“夜间若有盗，须徐起逐之。盗必且窜，不可乘暗击之，恐盗之急，以刃伤我，及误击自家之人。若获盗已受拘执，自当准法，无过殴伤。”</FONT></P>
<P><FONT size=3>　　又云：“居家或有失物，不可妄猜疑人。猜疑之当，则人或自疑，恐生他虞；猜疑不当，则真窃者反自得意。况疑心一生，则所疑之人揣其行坐词色，皆若窃物者然，而实未尝有所窃也。或已形于言，或妄有所执治，而所失之物偶见，成真窃者方获，则悔将若何！”</FONT></P>
<P><FONT size=3>　　又云：“富人有爱其小儿者，以金银珠宝之属饰其身。小人于僻静处坏其性命，而取其物。虽闻于官而置于法，何益？”</FONT></P>
<P><FONT size=3>　　又云：“人之家居，井必有干，池必有栏。深溪急流之处，峭险高危之地，机关触动之物，必有禁防。不可令小儿狎而临之。脱有疏虞，归怨于人何及！”</FONT></P>
<P><FONT size=3>　　又云：“族人、邻里、亲戚有狡狯子弟，能恃强凌人，损彼益此。富家多用之为爪牙，且得目前快意。此曹内既奸巧，外常柔顺，子弟责骂狎玩，常能容忍，为子弟者亦爱之。他日家长既没之后，诱子弟为非者，皆此等人也。”</FONT></P>
<P><FONT size=3>　　又云：“人之卖产，或因缺食，或因负债，或因疾病死亡、婚嫁争讼。已有百千之费则鬻百千之产。若买产之家即还其值，尚可了其欲用之一事。乃为富不仁之人，明知其欲用之急，则阳距而阴钩之，以重厄其价。既成契，则姑还其什之一二，约以数日而尽偿。至数日而问之，则辞以未办。又屡问之，或以数缗授之，或以米谷及他物高估而补偿之。出产之家，必大窘乏。所得零微，随即耗散。向之所拟以办某事者，不复能办矣，而往还索取，夫力之费，又居其中。彼富家方自喜以为善谋，不知天道好还，有及其身而获报者，有不在其身而在其子孙者。富家多不之悟。岂不迷哉！”</FONT></P>
<P><FONT size=3>　　许鲁斋云：“凡教人使人，必先使有耻，又须养护其知耻之心。督责之使有所畏，荣耀之使有所慕。皆所以为教也。”</FONT></P>
<P><FONT size=3>　　张杨园云：“凡做人须有宽和之气。处家不论贫富，亦须有宽和之气。此是阳春景象，百物由以生长。若一向刻急烦细，虽所执未为不是，不免秋杀气象，百物随以凋殒，感召之理有然，天道人事，常相依也。”</FONT></P>
<P><FONT size=3>　　魏环溪云：“常把自己说的好话，一一自阳曾行得否。你既不行，谁教你说出来？”</FONT></P>
<P><FONT size=3>　　又云：“人做事极不可迂滞，不可反覆，不可琐碎。代人做事，又极要耐得迂滞，耐得反覆，耐得琐碎。”　　</FONT></P>
<P><FONT size=3>　　王朗川云：“‘要知前世因，今生受者是。’吾谓昨日以前，尔祖尔父，皆前世也。‘要知后世因，今生作者是。’吾谓今日以后，尔子尔孙，皆后世也。”</FONT></P>
<P><FONT size=3>　　《修齐辑要》云：“客次坐席，不能遍识，切不可妄谈时事，及呼人姓名。恐对人子弟斥其父兄之名，或于其亲知前道其短行，必遭贻祸。”</FONT></P>
<P><FONT size=3>　　《寸耕钞略》云：“使人有面前之誉，不若使人无背后之毁；使人有乍处之欢，不若使人无久处之厌。”</FONT></P>
<P><FONT size=3>　　又云：“处人之难处者，正不必厉声色，与之辨是非，较长短。惟谨于自修，愈加谦约，彼将自服。”</FONT></P>
<P><FONT size=3>　　又云：“友先贫贱而后富贵，我当察其情，恐我欲亲而彼欲疏也；友先富贵而后贫贱，我尤当加其敬，恐友防我之疏而我遂处于疏也。”　</FONT></P>
<P><FONT size=3>　　又云：“富贵骄人固不善，才智骄人害亦不细。”</FONT></P>
<P><FONT size=3>　　又云：“稠人中不可极口议论。即赞扬他人，亦须瞻前顾后，蕴藉含蓄方妙。如对官言清，则不清者怒；对友言直，则不直者憎。惟简言语，和颜色，随问而答，庶几寡过。”</FONT></P>
<P><FONT size=3>　　又云：“古人父与父言慈，子与子言孝；今则父与父孝，子与子言慈。所谓只知相责而忘其自尽也。”</FONT></P>
<P><FONT size=3>　　又云：“造物者制人，两其手，两其耳，两其目，而一其舌，使多见多闻多行而少言也。其舌又置之口中深奥处，而以齿如城，唇如郭，须如樏，三重围之，诚欲甚警之，使讱于言耳。”</FONT></P>
<P><FONT size=3>　　又云：“取人之善，如看文一般，将他好处圈出来。即做文之人，连自家还不知那一句好，被他圈出便跃然鼓舞而兴起。”</FONT></P>
<P><FONT size=3>　　又云：“士君子遇人痴迷处，出一言以提醒之；遇人急难处，出一言以解救之，即无量功德也。”</FONT></P>
<P><FONT size=3>　　又云：“慕人善者，勿问其所以善，恐拟议之念生而效法之念微矣；济人穷者，勿问其所以穷，恐憎恶之心生则恻隐之心泯矣。”　　</FONT></P>
<P><FONT size=3>　　又云：“塑像栖神，盍归奉亲；造院居僧，盍往救贫。”</FONT></P>
<P><FONT size=3>　　又云：“童生进学喜不了，尚书不升恼不了。人事有常境耶？人处苦境时，望彼境以为至乐，及至彼境，则相习以为固然，久之又成苦境矣。递进而上，在在皆然。谚云：‘别人骑马我骑驴，仔细思量我不如。回头只一看，又有挑脚汉。’人能常作如是观，则无入不自得矣。”</FONT></P>
<P><FONT size=3>　　又云：“有炎然后有凉，有繁华然后有衰落。诚当得意时，做得冲冲淡淡，清清寂寂，后来亦不过冲淡清寂止矣。故曰：“富贵贫贱，处之如一。”</FONT></P>
<P><FONT size=3>　　吕叔简曰：“不善之名，每成于一事，后有诸长不能掩也，而惟一不善传。君子之动，可不慎欤！”</FONT></P>
<P><FONT size=3>　　《最乐编》云：“热闹场中，人向前我落后；是非窝里，人用口，我用耳。”</FONT></P>
<P><FONT size=3>　　颜光衷曰：“勿谓亲心之慈，我可自恕；勿谓世道之薄，我犹胜人。”</FONT></P>
<P><FONT size=3>　　范文正公曰：“宗族固有亲疏，然吾祖宗视之，均是子孙。自祖宗积德，至吾而始发富贵，若独享而不恤宗族，异日何颜见祖宗于地下乎？”</FONT></P>
<P><FONT size=3>　　刘宰每月旦，必治汤饼会族人，曰：“今日之集，非以酒肉为礼也。寻常宗族不睦，多起于情意不相通。每月必会饮，有善相劝，有过相规，有故相抵牾者，彼此相见，亦相忘于杯酒从容间，岂小补哉？”</FONT></P>
<P><FONT size=3>　　温节孝曰：“但愿亲戚人人丰足，我愿只贫自守。若使一人富厚，九族饥寒，便是极缺陷处，非大忍辱不能周旋其间。”</FONT></P>
<P><FONT size=3>　　王昶曰：“人或毁己，当退而求之。身已有可毁，彼言当矣；无可毁，彼言妄矣。当则无怨于彼，妄则无害于我，又何报焉？”</FONT></P>
<P><FONT size=3>　　赵忠肃曰：“自古欲去小人者，急之则党合而祸大，缓之则彼将自挤。”</FONT></P>
<P><FONT size=3>　　陈龙川曰：“已无他心，而防人之疑，是自信不笃也。”</FONT></P>
<P><FONT size=3>　　吕叔简曰：“两人相非，不破家亡身不止，只回头认自家一句错，便是无边受用；两人自是，不反面稽唇不止，只温语称人一句是，便是无限宽舒。”　</FONT></P>
<P><FONT size=3>　　尤翁曰：“凡人以非礼相加，其中必有所恃。小不忍，则祸立至矣。”</FONT></P>
<P><FONT size=3>　　《宝善编》云：“古来之无所为而为善者，天下一人而已。其余皆有所惩劝而为之。世之愚夫妇尚信鬼神，知报应，正以有所畏忌而不敢为恶耳。此即神道设教之意也。独有一等高明者，或为诗书中人，或为衣冠中人，动云因果善书乃释道家言，皆不足信，且非之笑之，使为者赧颜，论者色沮。试问彼读书时，果能知理否？积德否？及观劝善等书，己不能善，偏假圣贤名目，以为鬼神之未必然，报应之不足凭，此其人不但不能为善，直是瞒天欺地耳。”</FONT></P>
<P><FONT size=3>　　又云：“世间上智之人，可不与言报；中下之人，不可不与言报。言善报，则有所慕而善心生；言恶报，则有所畏而恶心减。此即圣贤劝惩之意也。虽曰有心为善，善念不诚；有心禁恶，恶根末拔，然较诸怙终不俊者，不诚有间矣乎？世人不察，乃谓果报之说尽属荒唐，不知自古诗书，何尝不言果报？如禹曰：‘惠迪吉，从逆凶，惟影响。’于曰：‘积善之家，必有余庆；积不善之家，必有余殃。’孟子曰：‘祸福无不自己求之者。苟为善，后世子孙必有王者矣。’诸如此类，不一而足。是故人之善恶，有于本身受报，有于子孙受报。大约报速则轻，报迟则重。或恶孽多，则先受恶报；善业多，则先受善报。或善心退转，则又因福而得祸；恶念改悔，则又因祸而致福，不得以目前之兴衰妄生疑议也。更有子孙虽恶，而祖父积善，则且以目前报其已往，而更以将来报其目前。譬如凶岁之谷，得之丰岁所遗，而今岁之荒，直至来年受饿。又如素有千金之产，则虽日日浪费，犹未即贫，至将来之贫无立锥，则实由今兹之浪费耳。或问：世有忠厚善人，而不免困苦，子孙衰谢者，何也？曰：此人夙孽深重。其受报安知不更有甚焉者，今仅如此，犹以忠厚免，未可知也。或问：世有恶人而登科第，或拥资财，何也？曰：此其人宿根深厚。使能为善，安知不大富贵、大寿考？而既造恶孽，所减已多，或削去大位而止与科第，或削去科第而止与资财。世第见其薄有福分，犹非低命可及，便谓无报，岂识已经暗减福泽乎？此譬如淹蹇老儒，见知州知府，不胜羡慕，不知彼实从宰相降来，屈辱已极也。或问：某家贪淫暴横，而科甲连绵，累代不绝，当是何为？曰：何谦益公尝言：‘此其祖宗积累者厚，虽有不肖子孙，未遽见绝于天。譬如山中乔木，根深蒂固，由来已久，往往中心已空，外皮多剥，而枝叶犹然青翠者，其本大，其力厚也。到他气数尽时，迅雷疾风，连根悉拔，不移时而遂仆矣。’或问：世有廉俭而反夭，又有贪侈而反寿者何也？曰：廉俭而夭者，命本促也。若更贪侈，必愈夭矣。贪侈而寿者，命本长也。若更廉俭，必愈寿矣。况盗跖之寿，其形虽生，其心已死，寿而非寿也；颜子之夭，速朽者质，不朽者神，夭而非夭也。总之造化无心，因乎人之所作以报之，未有累黍之差，特其间稍分远近焉耳。”　　</FONT></P>
<P><FONT size=3><BR></FONT> </P>
    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 