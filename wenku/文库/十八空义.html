<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,十八空义' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>十八空义</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<!--[/diy]-->

<table cellpadding="0" cellspacing="0" class="vwtb"><tr><td id="article_content"><FONT color=#800000 size=5><STRONG>十八空义</STRONG></FONT> 
<P style="TEXT-INDENT: 2em"><FONT color=#008000 size=5><STRONG>何以要学空观？行者修四念处以空法，皆应观无常、苦、空、无我。因众生身中多著净颠倒，受中多著乐颠倒，心中多著常颠倒，法中多著我颠倒。经云世间众生有四颠倒，不净中有净颠倒，苦中有乐颠倒，无常中有常颠倒，无我中有我颠倒，行者为破四颠倒故当修空观。 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>《大般若经》云：「复次舍利弗，菩萨摩诃萨，欲住(1)内空、(2)外空、(3)内外空、(4)空空、(5)大空、(6)第一义空、(7)有为空、(8)无为空、(9)毕竟空、(10)无始空、(11)散空、(12)性空、(13)自相空、(14)诸法空(一切法空)、(15)不可得空、(16)无法空、(17)有法空、(18)无法有法空，当学般若波罗蜜。」 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>《大智度论》曰：「诸法无量空随法故则亦无量，何以但说十八。若略说应一空，所谓一切法空。若广说随一一法空，所谓眼空色空等甚多，何以但说十八空。」答曰：「若略说则事不周，若广说则事繁。譬如服药，少则病不除，多则增其患，应病投药令不增减则能愈病。空亦如是，若佛但说一空，则不能破种种邪见及诸烦恼。若随种种邪见说空，空则过多，人爱著空相堕在断灭。说十八空正得其中。复次，若说十若说十五俱亦有疑此非问也。复次，善恶之法皆有定数，若四念处、四正勤、三十七品、十力、四无所畏、四无碍智、十八不共法、五众、十二入、十八界、十二因缘、三毒、三结、四流、五盖等，诸法如是各有定数。以十八种法中破著，故说有十八空。」 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>《大智度论》问曰：「般若波罗蜜空，十八空为异为一？若异者，离十八空，以何为般若空。又如佛说，何等是般若波罗蜜，所谓色空、受想行识空，乃至一切种智空。若不异者，云何言欲住十八空，当学般若波罗蜜？」答曰：「有因缘故言异，有因缘故言一。异者，般若波罗蜜名诸法实相，灭一切观法，十八空则十八种观令诸法空。菩萨学是诸法实相，能生十八种空，是名异。一者，十八空是空无所有相，般若波罗蜜亦空无所有相，十八空是舍离相，般若波罗蜜一切法中亦舍离相。是十八空不著相，般若波罗蜜亦不著相，以是故学般若波罗蜜则是学十八空。不异，故般若波罗蜜有二分，有小有大。欲得大者先当学小方便门，欲得大智慧当学十八空，住是小智慧方便门能得十八空。何者是方便门，所谓般若波罗蜜经读诵，正忆念思惟如说修行。譬如人欲得种种好宝当入大海，若人欲得内空等三昧智慧宝，当入般若波罗蜜大海。」 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>(1)、内空者内法，内法空。内法者，所谓内六入眼耳鼻舌身意，眼空无我、无我所、无眼法，耳、鼻、舌、身、意亦如是。行者修四念处十二种观，所谓初观内身三十六种不净充满，九孔常流甚可厌患，净相不可得。净相不可得，故名内空。《分别功德论》索比丘乐空者，此比丘入屋解内空，出屋解外空。内空喻识，外空喻身。入屋达识空，出屋解身空。已了内外空，诸法亦如是。此比丘闻说空教戢在心怀，入屋见空即达身识。余比丘者，结尽然后达空，空心难获，贵其先得故称第一。 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>(2)、外空者外法，外法空。外法者，所谓外六入色声香味触法，色空者无我、无我所、无色法，声、香、味、触、法亦如是。行者既知内身不净，观外所著亦复如是，俱实不净。愚夫狂惑为淫欲覆心故谓之为净，观所著色亦如我身净相不可得，是为外空。 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>(3)、内外空者内外法，内外法空。内外法者，所谓内外十二入(六根入六尘者)，十二入中无我、无我所，无内外法。行者若观己身不净或谓外色为净，若观外不净或谓己身为净。今俱观内外我身不净外亦如是，外身不净我亦如是，一等无异净不可得，是名内外空。内外法无有自性，和合生故，是内外法亦不在和合因缘中，若因缘中无者，余处亦无。内外法因缘亦无，因果无故内外法空。 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>(4)、空空者，以空破内空、外空、内外空，破是三空故，名为空空。行者先以法空破内外法，复以此空破是三空，是名空空。空三昧观五众(蕴)空，得八圣道，断诸烦恼得有余涅槃。先世业因缘身命尽时，欲放舍八道，故生空空三昧，是名空空。问曰：「空与空空有何等异？」答曰：「空破五受众(蕴)，空空破空。」问曰：「空若是法空为已破，空若非法空何所破？」答曰：「空破一切法唯有空在，空破一切法已空亦应舍，以是故须是空空。复次空缘一切法，空空但缘空。如一健儿破一切贼，复更有人能破此健人。空空亦如是。又如服药，药能破病，病已得破，药亦应出，若药不出则复是病。以空灭诸烦恼病，恐空复为患，是故以空舍空，是名空空。复次以空破十七空故名为空空。」 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>(5)、大空者，声闻法中法空为大空，如《杂阿含大空经》说生因缘老死，若有人言是老死、是人老死，二俱邪见。是人老死则众生空，是老死是法空。《摩诃衍经》说十方，十方相空，是为大空。问曰：「十方空，何以名为大空？」答曰：「东方无边故名为大，亦一切处有，故名为大，遍一切色故名为大。常有故名为大，益世间故名为大，令众生不迷闷故名为大。如是大方能破，故名为大空。余空破因缘生法，作法麤法易破，故不名为大。是方非因缘生法，非作法微细法难破故名为大空。」 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>(6)、第一义空者，第一义名诸法实相，不破不坏故，是诸法实相亦空。何以故？无受无著故。若诸法实相有者应受应著，以无实故不受不著，若受著者即是虚诳。复次诸法中第一法名为涅槃，如阿毘昙中说，云何有上法一切有为法及虚空非智缘尽，云何无上法智缘尽，智缘尽是即涅槃。涅槃中亦无涅槃相，涅槃空是第一义空。一切法不离第一义，第一义不离诸法实相。能使诸法实相空，是名为第一义空，如是等种种名为第一义空。 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>问曰：「若涅槃空无相，云何圣人乘三种乘入涅槃，又一切佛法皆为涅槃故说。譬如众流皆入于海。」答曰：「有涅槃是第一宝无上法，是有二种。一者有余涅槃，二无余涅槃。爱等诸烦恼断，是名有余涅槃。圣人今世所受五众(蕴)尽更不复受，是名无余涅槃。不得言涅槃无，以众生闻涅槃名生邪见著涅槃音声而作戏论。若有若无，以破著故说涅槃空。若人著有是著世间，若著无则著涅槃。破是凡人所著涅槃，不破圣人所得。何以故？圣人於一切法中不取相故。复次，爱等诸烦恼假名为缚，若修道解是缚得解脱，即名涅槃，更无有法名为涅槃。」 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>(7)、有为法名因缘和合生，所谓五众(蕴)十二入、十八界等。无为法名无因缘，常不生不灭如虚空。今有为法二因缘故空，一者无我、无我所及常相不变异，不可得故空。有为法空者，有为法相空，不生不灭无所有故。问曰：「我、我所及常相不可得故应空，云何言有为法、有为法相空？」答曰：「若无众生法无所依，又无常故无住时，无住时故不可得，知是故法亦空。」问曰：「有为法中常相不可得，不可得者，为是众生空，为是法空？」答曰：「有人言，我心颠倒故计我为常，是常空则入众生空。有人言，以心为常，如梵天王说是四大，四大造色悉皆无常，心意识是常，是常空则入法空。或有人言，五众(蕴)即是常，如色众虽有变化而亦不灭。余众(蕴)如心，说五众(蕴)空即是法空。是故常空亦入法空中。」 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>(8)、有为法无为法空者，行者观有为法、无为法实相无有作者，因缘和合故有，皆是虚妄，从忆想分别生，不在内、不在外、不在两中间。凡夫颠倒见故有，智者於有为法不得其相知但假名，以此假名导引凡夫，知其虚诳、无实、无生、无作、心无所著。复次诸贤圣人不缘有为法而得道果，以观有为法空故。於有为法心不系著故。复次离有为则无无为，所以者何？有为法实相即是无为，无为相者则非有为，但为众生颠倒故分别说。有为相者生灭住异，无为相者不生、不灭、不住、不异，是为入佛法之初门。若无为法有相者则是有为，有为法生相者则是集谛，灭相者则是尽谛，若不集则不作，若不作则不灭，是名无为法如实相。若得是诸法实相，则不复堕生灭住异相中，是时不见有为法与无为法。合不见无为法与有为法，合於有为法无为法不取相，是为无为法。所以者何？若分别有为法无为法，则於有为无为而有碍，若断诸忆想分别灭诸缘，以无缘实智不堕生数中，则得安隐常乐涅槃。</STRONG></FONT></P>
<P style="TEXT-INDENT: 2em"><FONT color=#008000 size=5><STRONG>问曰：「前五空皆别说，今有为、无为空何以合说？」答曰「有为、无为法相待而有。若除有为则无无为，若除无为则无有为。是二法摄一切法，行者观有为法无常、苦、空等过，知无为法所益处广，是故二事合说。」问曰：「有为法因缘和合生，无自性故空，此则可尔。无为法非因缘生法，无破无坏常若虚空，云何空？」答曰：「如先说若除有为则无无为，有为实相即是无为，如有为空，无为亦空，以二事不异故。」 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>(9)、毕竟空者，以有为空、无为空，破诸法令无有遗余，是名毕竟空，如漏尽阿罗汉名毕竟清净。阿那含乃至离无所有处欲，不名毕竟清净，此亦如是。内空、外空、内外空、十方空、第一义空、有为空、无为空，更无有余不空法，是名毕竟空。复次若人七世、百千万亿无量世贵族是名毕竟贵，不以一世二三世贵族为真贵也。毕竟空亦如是，从本已来无有定实不空者。有人言，今虽空最初不空，如天造物始及冥初微尘，是等皆空，何以故？果无常因亦无常，如虚空不作果亦不作因，天及微尘等亦应如是。若是常不应生无常，若过去无定相未来现在世亦如是，於三世中无有一法定实不空者，是名毕竟空。 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>问曰：「若三世都空，乃至微尘及一念无所有者，则是大可畏处，诸智慧人以禅定乐故舍世间乐，以涅槃乐故舍禅定乐。今毕竟空中乃至无有涅槃，依止何法得舍涅槃？」答曰「有著吾我人以一异相分别诸法，如是之人则以为畏，如佛说凡夫人大惊怖处，所谓无我、无我所。复次有为法有三世，以有漏法故生著处，涅槃名一切爱著断，云何於涅槃而求舍离。复次如比丘破四重禁，是名毕竟破戒，不任得道。又如作五逆罪，毕竟闭三善道，若取声闻证者毕竟不得作佛。毕竟空亦如是，於一切法毕竟空无复有余。」 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>问曰「一切法毕竟空是事不然，何以故？三世十方诸法乃至法相、法住必应有实，以有一法实故，余法为虚妄。若无一法实者，亦不应有诸虚妄法是毕竟空？」答曰：「无有乃至一法实者，何以故。若有乃至一法实者，是法应有若有为若无为。若是有为，有为空中已破，若是无为，无为空中亦破。如是世间、出世间，若世间内空、外空、内外空、大空已破，若出世间第一义空已破、色法无色法、有漏无漏法等亦如是。复次一切法皆毕竟空，是毕竟空亦空。空无有法故亦无虚实相待。复次毕竟空者破一切法令无遗余故名毕竟空，若小有遗余不名毕竟，若言相待故应有是事不然。」 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>问曰：「诸法不尽空，何以故？因缘所生法空，而因缘不空。譬如梁椽因缘和合故名舍，舍空而梁椽不应空？」答曰：「因缘亦空因缘不定故。譬如父子，父生故名为子，生子故名为父。复次最后因缘无所依止故，如山河树木众生之类皆依止地，地依止水，水依止风，风依止虚空，虚空无所依止。若本无所依止，末亦无所依止。以是故当知一切法毕竟空。」 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>问曰：「不然！诸法应有根本，如神通有所变化，所化虽虚而化主不空。」答曰：「凡夫人见所化物不久，故谓之为空。化主久故谓之为实。圣人见化主复从前世业因缘和合生，今世复集诸善法，得神通力故能作化。如般若波罗蜜后品中说，有三种变化，烦恼变化、业变化、法变化(法法身也)，是故知化主亦空。」 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>(10)、无始空者，世间若众生、若法，皆无有始。如今生从前世因缘有，前世复从前世有，如是展转无有众生始。法亦如是，何以故？若先生后死则不从死故生，生亦无死。若先死后有生则无因无缘，亦不生而有死。以是故，一切法则无有始如经中说。佛语诸比丘众生无有始，无明覆爱所系，往来生死始不可得，破是无始法故名为无始空。 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>问曰：「无始是实不应破，何以故？若众生及法有始者，即堕边见，亦堕无因见，远离如是等过故，应说众生及法无始。今以无始空破是无始，则还堕有始见。」答曰：「今以无始空为破无始见，又不堕有始见。譬如救人於火不应著深水中，今破是无始亦不应著有始中，是则行於中道。」 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>问曰：「云何破无始。」答曰：「以无穷故，若无穷则无后，无穷无后则亦无中。若无始则为破一切智人，所以者何？若世间无穷，则不知其始，不知始故则无一切智人，若有一切智人不名无始。复次，若取众生相，又取诸法一相、异相，以此一异相从今世推前世，从前世复推前世。如是展转众生及法，始不可得，则生无始见。是见虚妄以一异为本，是故应破。如有为空破有为法，是有为空即复为患，复以无为空破无为法。今以无始破有始，无始即复为患，复以无始空破是无始，是名无始空。」 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>问曰：「若尔者，佛何以说众生往来生死本际不可得。」答曰：「欲令众生知久远已来，往来生死为大苦，生厌患心。如经说，一人在世间，计一劫中受身被害时，聚集诸血多於海水，啼泣出泪及饮母乳皆亦如是。积集身骨过於毘浮罗山，譬喻斩天下草木为二寸筹，数其父、祖、曾祖，犹不能尽。又如尽以地为泥丸，数其母及曾祖母犹亦不尽。如是等无量劫中，受生死苦恼，初始不可得故，心生怖畏断诸结使。如无常虽为边，而佛以是无常而度众生。无始亦如是，虽为是边亦以是无始而度众生。为度众生令生厌心，故说有无始非为实有。所以者何？若有无始不应说无始空。」 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>(11)、散空者，散名别离相，如诸法和合故有，如车以辐辋辕毂众合为车，若离散各在一处则失车名。五众(蕴)和合因缘故名为人，若别离五众(蕴)，人不可得。问曰：「若如是说，但破假名而不破色。亦如离散辐辋可破车名，不破辐辋，散空亦如是。但离散五众(蕴)可破人，而不破色等五众(蕴)。」答曰：「色等亦是假名破，所以者何。和合微尘假名为色故。」问曰：「我不受微尘，今以可见者为色，是实为有，云何散而为空。」答曰：「若除微尘，四大和合因缘生出，可见色亦是假名。如四方风和合扇水则生沫聚，四大和合成色亦如是。若离散四大，则无有色。复次是色以香味触及四大和合，故有色可见。除诸香味触等更无别色。以智分别各各离散，色不可得。若色实有，舍此诸法应别有色，而更无别色。是故经言所有色皆从四大和合有，和合有故皆是假名，假名故可散。 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>问曰：「色假名故可散，四众(蕴)无色云何可散？」答曰：「四阴亦是假名，生老住无常观，故散而为空。所以者何，生时异、老时异、住时异、无常时异故。复次，三世中，观是四众(蕴)皆亦散灭。复次，心随所缘，缘灭则灭，缘破则破。复次，此四众(蕴)不定随缘生故。譬如火随所烧处为名，若离烧处火不可得。因眼缘色生眼识，若离所缘识不可得，余情识亦如是。如经中说佛告罗陀，此色众(蕴)破坏，散灭令无所有。余众亦如是，是名散空。复次，譬如小儿聚土为台、殿城、郭闾里、宫舍，或名为米或名为面爱著守护，日暮将归，其心舍离，蹋坏散灭。凡夫人亦如是，未离欲故於诸法中生爱著心，若得离欲，见诸法皆散坏，弃舍是名散空。复次诸法合集故各有名字，凡夫人随逐名字生颠倒染著。佛为说法当观其实，莫逐名字，有无皆空。如《迦旃延经》说，观集谛则无无见，观灭谛则无有见，如是种种因缘是名散空。 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>(12)、性空者，诸法性常空，假业相续故似若不空。譬如水性自冷，假火故热。止火停久，水则还冷。诸法性亦如是，未生时空无所有，如水性常冷，诸法众缘和合故有，如水得火成热。众缘若少、若无，则无有法，如火灭汤冷。如经说，眼空，无我、无我所。何以故性自尔，耳、鼻、舌、身、意，色(声、香、味、触)乃至法等，亦复如是。 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>问曰「此经说，我、我所空，是为众生空。不说法空，云何证性空。」答曰：「此中但说性空，不说众生空及法空。性空有二种，一者於十二入中，无我、无我所。二者十二入相自空，无我、无我所，是声闻论中说。摩诃衍法说，十二入我、我所无，故空。十二入性无，故空。复次，若无我、无我所，自然得法空，以人多著我及我所故。佛但说无我、无我所。如是应当知一切法空，若我、我所法尚不著，何况余法。以是故，众生空、法空，终归一义，是名性空。复次，性名自有不待因缘，若待因缘则是作法，不名为性。诸法中皆无性，何以故？一切有为法，皆从因缘生。从因缘生，则是作法。若不从因缘和合，则是无法。如是一切诸法，性不可得故，名为性空。」问曰：「毕竟空无所有，则是性空。今何以重说。」答曰：「毕竟空者，名为无有遗余。性空者名为本来常尔，如水性冷，假火故热，止火则还冷。毕竟空如虚空，常不生、不灭、不垢、不净，云何言同？复次，诸法毕竟空，何以故？性不可得故。诸法性空，何以故，毕竟空故。复次，性空多是菩萨所行，毕竟空多是诸佛所行。何以故，性空中但有因缘和合，无有实性，毕竟空三世清净，有如是等差别。复次，一切诸法性有二种，一者总性，二者别性。总性者，无常、苦、空、无我，无生、无灭、无来、无去、无入、无出等。别性者，如火热性、水湿性、心为识性。如人喜作诸恶，故名为恶性。好集善事，故名为善性。如《十力经》中说，佛知世间种种性，如是诸性皆空是名性空。何以故，若无常性是实，应失业果报。所以者何，生灭过去不住故，六情亦不受尘，亦不积习因缘。若无积习，则无诵经坐禅等。以是故知无常性不可得，无常尚不可得，何况常相。复次，苦性亦不可得，若实有是苦，则不应生染著心。若人厌畏苦痛，於诸乐中亦应厌畏。佛亦不应说三受，苦受、乐受、不苦不乐受。亦不应苦中生瞋，乐中生爱，不苦不乐中生痴。若一相者，乐中应生瞋，苦中应生爱。但是事不然，如是等苦性何不可得，何况乐性虚妄而可得。 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>(13)、自相空者，一切法有二种相，总相、别相。是二相空故，名为相空。问曰：「何等是总相，何等是别相。」答曰：「总相者如无常等，别相者诸法虽皆无常，而各有别相。如地为坚相、火为热相。」问曰：「先已说性，今说相，性相有何等异。」答曰：「有人言，其实无异，名有差别。说性则为说相，说相则为说性。譬如说火性即是热相，说热相即是火性。有人言，性相小有差别，性言其体，相言可识。如释子受持禁戒是其性，剃发割截染衣是其相。梵志自受其法是其性，顶有周罗执三奇杖是其相。如火热是其性，烟是其相。近为性，远为相。相不定从身出，性则言其实。如见黄色为金相，而内是铜火烧石磨知非金性。如人恭敬供养时，似是善人是为相，骂詈、毁辱、忿然、瞋恚便是其性。性、相，内外、远近、初后等，有如是差别。是诸相皆空，名为相空。如说一切有为法皆是无常相。所以者何，生灭不住故。先无今有，已有还无故，属诸因缘故，虚诳不真故。无常因缘生故，众合因缘起故，如是等因缘故，一切有为法是无常相，能生身心恼故，名为苦身。四威仪无不苦故，苦圣谛故。圣人舍不受故，无时不恼故，无常故，如是等因缘名为苦相。离我所故空，因缘和合生故空，无常、苦、空、无我，故名为空。始终不可得故空，诳心故名为空。贤圣一切法不著，故名为空。以无相、无作、解脱门故名为空。诸法实相，无量无数，故名为空。断一切语言道，故名为空。灭一切心行，故名为空。诸佛、辟支佛、阿罗汉，入而不出，故名为空。如是等因缘故是名为空。 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>(14)、一切法空者，一切法名五众(蕴)、十二入、十八界等，是诸法皆入种种门。所谓一切法有相，知相、识相、缘相、增上相、因相、果相、总相、别相、依相。问曰：「云何一切法有相。」答曰：「一切法有好有丑、有内有外。一切法有心生，故名为有。」问曰：「无法中，云何言有相。」答曰：「若无法不名为法，但以遮有，故名为无法。若实有无法，则名为有。是故说一切法有相。知相者，苦法智，苦比智，能知苦谛。集法智，集比智，能知集谛。灭法智，灭比智，能知灭谛。道法智，道比智，能知道谛。及世俗善智，能知苦、能知集、能知灭、能知道。亦能知虚空非智缘灭，是名一切法知相，知相故摄一切法。识相者眼识能知色，耳识能知声，鼻识能知香，舌识能知味，身识能知触，意识能知法。能知眼，能知色，能知眼识。能知耳，能知声，能知耳识。能知鼻，能知香，能知鼻识。能知舌，能知味，能知舌识。能知身，能知触，能知身识。能知意，能知法，能知意识，是名识相。缘相者，眼识及眼识相应诸法能缘色，耳识及耳识相应诸法能缘声，鼻识及鼻识相应诸法能缘香，舌识及舌识相应诸法能缘味，身识及身识相应诸法能缘触，意识及意识相应诸法能缘法。能缘眼，能缘色，能缘眼识。能缘耳，能缘声，能缘耳识。能缘鼻，能缘香，能缘鼻识。能缘舌，能缘味，能缘舌识。能缘身，能缘触，能缘身识。能缘意，能缘法，能缘意识，是名缘相。增上相者，一切有为法各各增上。无为法亦於有为法有增上，是名增上相。因果相者，一切法各各为因，各各为果，是名因果相。总相、别相者，一切法中，各各有总相、别相。如马是总相，白是别相。如人是总相，若失一耳则是别相。如是各各展转，皆有总相、别相，是为总相别相。依相者，诸法各共相依止，如草木山河依止於地，地依止水，如是一切各各相依，是名依止相。依止相，摄一切法，知是等一法门相摄一切法。复次，二法门摄一切法，所谓色、无色法，可见、不可见法，有对、无对法，有漏、无漏法，有为、无为法，内法、外法，观法、缘法，有法、无法，如是等种种二法门相。三四五六，乃至无量法门相摄一切法。是诸法皆空如上说，名一切法空。 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>问曰：「若皆空者，何以说一切法种种名字。」答曰：「凡夫人於空法中，无明颠倒取相，故生爱等诸烦恼。因烦恼故起种种业，起种种业故入种种道。入种种道故受种种身，受种种身故受种种苦乐。如蚕出丝无所因，自从己出，而自缠裹受烧煮苦。圣人清净智慧力故，分别一切法本末皆空。欲度众生故说其著处。所谓五众(蕴)、十二入、十八界等，汝但以无明故，而生五众(蕴)等自作自著。若圣人但说空者，不能得道。以无所因，无所厌故。」 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>问曰：「汝言一切法空，是事不然。何以故？一切法各各自相摄故，如地坚相，水湿相，火热相，风动相，心为识相，慧为知相。如是一切法各自住其相，云何言空？」答曰：「性空、自相空中已破，今当更说。相不定故不应是相，如酥蜜胶蜡等皆是地相，与火合故自舍其相转成湿相。金、银、铜、铁与火合故，亦自舍其相变为水相。如水得寒成冰，转为地相。如人醉睡入无心定，冻冰中鱼皆无心识。舍其心相，无所觉知，如慧为知相，入诸法实相，则无所觉知，自舍知相，是故诸法无有定相。」 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>《杂阿含中大空经》说二种空，众生空、法空。《罗陀经》中说，色众(蕴)破裂、分散，令无所有。《筏喻经》中说，法尚应舍何况非法。《波罗延经》《利众经》中说，智者於一切法不受不著，若受著法，则生戏论。若无所依止，则无所论。诸得道圣人，於诸法无取无舍。若无取舍能离一切诸见，如是等三藏中处处说法空，如是等名为一切法空。 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>(15)、不可得空者，有人言，於五众十二入十八界中，我法、常法不可得故，名为不可得空。有人言，诸因缘中求法不可得，如五指中，拳不可得，故名为不可得空。有人言，一切法及因缘毕竟不可得，故名为不可得空。 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>问曰：「何以故，名不可得空？为智力少故不可得，为实无故不可得？」答曰：「诸法实无，故不可得，非智力少也。」问曰：「若尔者，与毕竟空、自相空无异，今何以故，更说不可得空。」答曰：「若人闻上诸空都无所有，心怀怖畏生疑。今说所以空，因缘以求索，不可得故。为说不可得空，断是疑怖，故佛说不可得空。所以者何，佛言：我从初发心乃至成佛及十力佛，於诸法中求，实不可得，是名不可得空。」问曰：「何事不可得。」答曰：「一切法乃至无余涅槃不可得故，名为不可得空。复次，行者得是不可得空，不得三毒、四流、四缚、五盖、六爱、七使、八邪、九结、十恶，诸弊恶垢结等。都不可得，故名为不可得空。」问曰：「若尔者，行是不可得空，得何等法利。」答曰：「得戒定慧，得四沙门果、五根、五无学众、六舍法、七觉分、八圣道分、九次第定、十无学法，得如是等是声闻法。若得般若波罗蜜，则具足六波罗蜜及十地诸功德。」问曰：「上言一切法乃至涅槃不可得，今何以言得戒定慧，乃至十无学法。」答曰：「是法虽得，皆助不可得空，故亦名不可得。又复无受、无著，故是名不可得。为、无为法，故名不可得，圣谛故名不可得，第一义谛故名不可得，圣人虽得诸功德，入无余涅槃，故不以为得，凡夫人以为大得。如师子虽有所作，不自以为奇。余众生见以为希有，如是等义名为不可得空。」 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>(16)、无法空者，有人言，无法名法已灭，是灭无故，名无法空。复次有人言，过去、未来法空，是名无法空。何以故，过去法灭失，变异归无。未来法因缘未和合，未生、未有、未出、未起，以是故名无法。又无为法，无生住灭，是名无法。 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>(17)、有法空者，诸法因缘和合生，故无有法，有法无故，名有法空。现在及无为法空，是名有法空。又观知现在法及无为法，现有是名有法，有法为空，故为有法空。又有为法生住灭，是名有法，有法属空，是有法空。 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>(18)、无法有法空者，取无法、有法相不可得，是为无法有法空。复次，观无法、有法空，故名无法有法空。复次，行者观诸法生灭，若有门若无门，生门生喜，灭门生忧。行者观生法空，则灭喜心，观灭法空，则灭忧心。所以者何，生无所得，灭无所失。除世间贪忧，故是名无法、有法空。有法、无法二俱空，故名为无法有法空。 </STRONG></FONT></P>
<P style="TEXT-INDENT: 2em"><FONT color=#008000 size=5><STRONG>复次十八空中初三空(内空、外空、内外空)破一切法，后三空(无法空、有法空、无法有法空)亦破一切法。有法空破一切法生时住时，无法空破一切法灭时。无法有法空生灭一时俱破。<BR></STRONG></FONT></P><EM>
<P style="TEXT-INDENT: 2em"><STRONG><FONT color=#008000><FONT size=5>&nbsp;&nbsp;&nbsp;&nbsp;</FONT></FONT></STRONG></P>
<P style="TEXT-INDENT: 2em"><FONT color=#008000 size=4><STRONG>随喜恭请&nbsp;&nbsp; </STRONG></FONT></P>
<P style="TEXT-INDENT: 2em"><STRONG><FONT color=#008000><FONT size=4>本图文转载&nbsp;显密文库<WBR></FONT></FONT></STRONG></P></EM></td></tr></table>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 