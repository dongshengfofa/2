<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,菩萨八正道' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>菩萨八正道</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<P>菩萨八正道</P>
<P>《大方等大集经》云：云何菩萨净八道行？八道者，所谓正见。云何正见？正见者，见一切法皆悉平等，如是正见，不名空见。何以故？自有正见，非是空见，如是二见，亦名同见。复有我见、众生见、空见，不名正见，如是三见，亦复同见。又众生见、命见、空见，不名正见，如是三见，亦复同见。又有我见、断见、空见，不名正见，如是三见，亦复同见。又有有见、无见、空见，不名正见，如是三见，亦复同见。</P>
<P>复有四见，佛见、法见、僧见、空见，是名正见，如是四见，不名空见。善男子！若有人着如是见者，不名正见，若不著者，乃名正见。何以故？夫正见者，见无分别、平等无二。</P>
<P>云何名为平等见耶？若作是念，凡夫法下学法为上，如是名为非平等见；凡夫法漏，学法无漏；凡夫法食，缘觉无食；凡夫法垢，菩萨法净；凡夫有为，佛是无为。如是见者，非平等见。若能观察凡夫之法，乃至佛法，无有差别，乃名平等。若能观见凡夫法空，至佛法空，是名正见；观凡夫法，从因缘生；辟支佛法，亦从缘生，乃名正见。若观凡夫法寂静，菩萨法寂静，是名正见。若观凡夫法不具足，乃至佛法亦不具足，是名正见。若观我与无我，无有差别，无差别见，乃名正见。若如是见，则不见于上中下法，于一切法亦无觉观，是名正见。正见者名无所见，无所见者即是正见。若如是见，是人乃至不见一法、一法相貌、一法光明。善男子！若如是见，是名佛法之正见也。说是法时，五百比丘得阿罗汉果。</P>
<P>善男子！云何正觉？正觉者离一切觉。觉者名为智慧方便，观法知法，是名正觉；观察诸法何者是垢、何者是净？如是观已，都不觉知，等与不等，离一切觉，是名正觉。</P>
<P>云何正语？口所出言，不自焦恼，亦不焦他；不自污辱，亦不污他；不自生慢，不生他慢；不自诳惑，不诳惑他，是名正语。复次，正语凡有所说，说一切法，皆悉平等，善能分别有为之相，是名正语。复次，正语说一切法，空、无相、愿，无生、无灭、无出、无没，是名正语。复次，正语说有为、苦、无常、无我、涅槃、寂静，是名正语。若有众生说言众生，一切无有寿命士夫，一切诸法从因缘生，从因缘灭，犹如子果，是名正语。净正语者，即是佛语，是名净正语行。</P>
<P>云何正业？正业者，若业虽能坏一切业，亦不名业。若业能作寂静之因，不垢、不净，能坏烦恼，不令增长，是名正业。知业如是，犹作善业，亦观诸业皆悉空寂，无有坚实，是苦无乐，是名正业。</P>
<P>云何正命？正命者，若命不妨自身、他身，不增一切诸恶、烦恼、非恶业活，是名正命。菩萨摩诃萨于诸众生净于正命，以是正命愿向菩提，是名正命。如是正命，能利自他。</P>
<P>正精进者？勤作方便，求诸善法，欲心不息，无有厌悔，是名精进。推求诸法平等之性，亦不观法等与不等，不作、非不作，了知于如法性实性，名正精进。宣说正法，令诸众生离邪精进，亦知众生所修行行，是名正精进。</P>
<P>云何正念？若念施、戒、忍辱、精进、禅定、智慧、四无量心，是名正念。复有正念，摄诸烦恼，不令妄起，不近一切恶魔诸业，不堕恶道，不起恶心，常修一切正善之法，远离一切邪恶之法，是名正念。菩萨住是正念之中，获得正聚沙门正果，是名正念。</P>
<P>云何正定？修行圣行知苦、离集、证灭、修道，是名正定。复有正定，观一切法皆悉平等。若观我净，一切亦净；若观我空，一切亦空；虽作是观，不入正位，是名菩萨之正定也。菩萨摩诃萨住是定中，于一念顷，得一切智，是名正定。说是法时，万六千天与人，发阿耨多罗三藐三菩提心。</P>
<P>&nbsp;</P>
<P>《大方等大集经》云：复次，舍利弗！菩萨摩诃萨八圣道分亦不可尽。何等为八？正见、正思惟、正语、正业、正命、正精进、正念、正定。</P>
<P>云何正见？若见出世不起我见、众生、寿命、养育、士夫、断见、常见、有见、无见，亦复不起善与不善、无记等见，乃至不起生死、涅槃二相之见，是名正见。</P>
<P>云何正思惟？若思能起贪欲、瞋痴诸烦恼等，是不名正，是正思惟，不思不起如是等事。唯思戒、定、智慧、解脱、解脱知见，是正思惟。能思如是住戒等聚，如是思惟名正思惟。</P>
<P>云何正语？凡所演说不令其身而有燋恼，亦不损他，成就如是善妙好语趣于正道，是名正语。</P>
<P>云何正业？若业黑有黑报，白有白报，黑白有黑白报，终不敢作。若业非黑、非白、有非黑非白报，若业能尽业，是业必作，是菩萨所依止业，勤修如是诸正业等，是名正业。</P>
<P>云何正命？若不舍圣，种头陀威仪，不动不转无诸奸谄，不为世间利养所牵，易养、易满，常自坚持威仪礼节，见他得利，心不生热，于己利养常知止足，如是正行圣人所赞，是名正命。</P>
<P>云何正进？若进向邪，非圣所赞，所谓贪淫、瞋恚、愚痴烦恼，是不正精进，终不为之。若法能入正谛圣道、寂灭涅槃、攀缘正路，是正精进修集勤行，是名正进。</P>
<P>云何正念？若念不失、不动于法，正直不曲，见生死过，进向涅槃，系心不忘不失正道，是名正念。</P>
<P>云何正定？若定不乱于一切法，是菩萨如是住时成正决定，是名正定。菩萨住是三昧为一切众生得解脱故，成正决定，是名正定。</P>
<P>是八圣道，悉是过去、未来、现在诸佛之道，是菩萨觉了已演说开示，分别显现成就佛道。舍利弗！是名菩萨八圣道分，亦不可尽。</P>
<P>&nbsp;</P>
<P>《正法念处经》云：「云何正见？如实见相应义，是名正见。云何正思惟？如实见如实法自相平等相，于如是法，心念种子，是名正思惟。云何正语？思惟四种口业，舍口四过，护持禁戒，是名正语。云何正业？舍于三种身不善业，护持禁戒，是名正业。云何正命？乃至失命，持戒不舍，是名正命。云何正精进？于如是义，其心忆念，而起精进，是名正精进。云何正念？于如是法义，忆念思惟，不忘不失，是名正念。云何正定？于如是法义，以实念心，一心忆念，法定一相，是名正定。是名贤圣八圣道分，若能忆念，则不畏于阎罗王使。」</P>
<P>&nbsp;</P>
<P>《佛说法乘义决定经》云：云何八圣道？佛言：所谓正见、正思惟、正语、正业、正命、正勤、正念、正定。</P>
<P>云何正见？于所见境，有取有与，有善恶行，有善恶行所招之果，有世出世间一切众生所作之业，乃至须陀洹果、斯陀含果、阿那含果、阿罗汉果。此世他世，微妙善行，皆以正见，通达明了，净修梵行，永断惑障，所作已办，到于彼岸，是名正见。</P>
<P>云何正思惟？谓以智慧，分别拣择，令身、语、意三业无失，离诸过咎，是名正思惟。</P>
<P>云何正语？谓能永断妄言、绮语、恶骂、两舌，是名正语。</P>
<P>云何正业？谓诸有情永离杀生、偷盗、染欲，是名正业。</P>
<P>云何正命？谓受世间衣服、卧具、饮食、医药，而为资养，非邪命故，是名正命。</P>
<P>云何正精进？谓能勇猛，破烦恼魔，常修善行，无有懈怠，是名正精进。</P>
<P>云何正念？谓忆过去所修善法，念念摄持，而无错谬，是名正念。</P>
<P>云何正定？谓心能安住于奢摩他(&#347;amatha止)、毘鉢舍那(vipa&#347;yanā观)，寂然不动，是名正定。佛告比丘，是名八圣道。</P>
<P>&nbsp;</P>
<P>《本业璎珞经疏》云：所谓八正道？何等为八？正见、正思惟、正语、正业、正命、正精进、正念、正定。</P>
<P>云何正见？若见出世不起我见，乃至士夫常断有无，如是等见，亦复不起善不善、生死涅槃二相之见，是名正见。</P>
<P>云何正思惟？若思能起贪欲、瞋痴、诸烦恼等，是名不正。正思惟者，唯思五分法身，能思如是住戒聚等，名正思惟。</P>
<P>云何正语？凡所演说，不令身心而有烦恼，亦不损他，成就如是趣于正道，是名正语。</P>
<P>云何正业？若行善有善报，恶有恶报，非善非恶有非善非恶报。若业能尽业，是业必作，是名正业。</P>
<P>正命者？不舍圣众头陀威仪，不为世间利养所牵，是名正命。</P>
<P>正精进者？若进趣世间贪淫、瞋恚、愚痴烦恼，不名正进。若入圣谛、圣道、寂灭、涅槃、举缘正路，如是精进，名正精进。</P>
<P>正念者？于法正直，为正守境为念，故名正念。正定者？于一切法不乱，是名正定。</P></span>
                                    <hr color="#CCC4A8" size="1"></td>
                                </tr>
                                <tr>
                                  <td align="center" class="style_txt">				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 