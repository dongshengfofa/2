<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,不取于相 如如不动' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>不取于相 如如不动</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     <FONT face=宋体 size=3></FONT> 
<FONT face=宋体 size=3>  </FONT>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt; TEXT-ALIGN: center" align=center><B><SPAN lang=EN-US style="FONT-SIZE: 36pt; COLOR: red; FONT-FAMILY: 隶书"><?XML:NAMESPACE PREFIX = O /><O:P><FONT face=宋体 color=#dd4822 size=3> </FONT></O:P></SPAN></B></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=4><SPAN><STRONG><FONT color=#dd4822><FONT face=宋体>【云何为人演说？不取于相，如如不动。】<O:P></O:P></FONT></FONT></STRONG></SPAN></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">云何为人演说，问辞。此中含有二义。一是问演说之人，应当如何？一是问演说经义，应当如何？不取于相，如如不动两句，正开示二者应当遵守之轨则也。以说者言，应于能说、所说，及听说者之相，皆不取著。所谓以不生灭心，说实相法，是也。此经正是实相法。故说者应以不生灭心说之。不生灭心，即是本性。所谓如如不动是也。意谓，演说甚深般若之人，应当三轮体空。且当称性而说，直指心源。乃能令闻者即文字般若，起观照般若，悟实相般若也。言下含有既不可妄谈，亦不可浅说意在。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">以演说此经言。此经义趣，甚深甚广。前云一切诸佛从此经出。是则经中所说，皆为成佛之法也。其深可知。又云：诸佛阿耨多罗三藐三菩提法，皆从此经出。是则经中所说，一切佛法，皆莫能外也。其广可知。则欲为人演说，若不得扼要之方，非大而无当，即散而无归。闻者难获法益矣。故示以经义之扼要处。即向下之二句一偈是也。可见此二句一偈乃本经之要旨，亦即一切佛法之要旨，千经万论中，所说之性修理事，此二句一偈，包括尽之矣。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">抑有进者。表面是开示云何演说，骨里则是开示云何受持也。何以言之？盖如是演说，必先能如是受持。不然，岂能演说乎。且为人演说正欲人如是受持也，当如是领会也。由是观之。不取于相如如不动两句经文，其义蕴深广也明矣。今当逐层剖而出之。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">首先当知，此两句是全经之归结语。亦是全经之发明语。何谓归结？此一部经，自首至尾，所说无非不取之义。一望可知，无待征引，亦不胜引。至曰：诸法如义，无实无虚，一切法皆是佛法，是法平等等句，皆如如义也。无所从来，亦无所去，则不动义也。今不过以此两句，结束全经之义耳。是之谓归结语。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">然则何以又谓之发明语耶？全经所说，虽皆此义，然是散见。若学人未能融贯，则望洋兴叹，不知从何而入。故发明之曰：全经要点，不外不取于相如如不动八个字。学者当从此入。夫而后闻者皆能扼要以图，不致瞻前顾后，泛滥无归矣。是之谓发明语。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">其次当知，此两句皆是说修功的。亦皆是说成效的。盖必能不取，方能不动。然亦必能观不动，乃能不取。所谓互为因果者也。若但认不取为修功，则经义偏而不全矣。今依经文次第说之。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">所谓相：庄严相，福德相，众生相，度众生相，菩提相，发心相，相求相，下化相，因相，果相等等，历数难尽。总之，凡说一法，便有其相。今概括之曰：凡所有相，一切不取。当知说一相字，法与非法，皆摄在内矣。故不取相之言，即贯通乎不断灭相。何以故？断灭者，空相也。亦所不取也。当如是领会也。所谓由这一面，便应见到那一面。凡读佛经，第一要知此理。此不取于相句，若不如是领会，便与下文如如不动句不应矣。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">何以故？空有两边，少有所偏，便非如如故。所以者何？偏则有取，取则已为所动故。总之，无论何取，取则心动。取则著相，而非如如之性矣。圆觉经曰：‘种种取舍，皆是轮回。’轮回，谓生灭心也。苟有所取，必有所舍。何故取舍，由于分别执著。分别执著，所谓生灭心也。故曰：种种取舍，皆是轮回。犹言种种取舍，由有分别执著之生灭心。然则若能不取，当下便离生灭心矣。则当下便见不生不灭之性矣。故曰：不取于相，如如不动。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">如如不动者，不生不灭之性也。不取者，无住之真诠也。无住者，不动之真诠也。何以故？若心有住，则为非住。非住之言，正明其动。若心有住则为非住，犹言有取便是心动。故必一无所取，而后一无所动。如如者，真如之异名也，皆谓本性。然立二名者，真如是指本具者言。如如是指证得者言耳。盖证性之时，智外无理，理外无智。智理冥合，谓之智如理如，故曰如如也。如如之义，明其能所双亡也。因其无能证，无所证，回脱根尘，灵光独耀，是以寂照同时。因其寂时照，照时寂，是以无相无不相。因其相不相皆无，是以不生不灭。因其不生不灭，是以如如不动。今既不取生灭之相，是以不生不灭如如之性现前也。故曰：不取于相，如如不动。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">圆觉经曰：‘一切诸众生，无始幻无明，皆从诸如来，圆觉心建立。犹如虚空华，依空而有相，空华若复灭，虚空本不动。’诸如来圆觉心，是说佛与众生同具之本性。在众生分上名曰如来藏者，是也。盖此句是约圣凡共说，非单约佛边说也。（若单约佛说，则上句不可通矣。）犹如虚空花，依空而有相。喻众生自无始来，以不觉故，依本来空寂之性，而幻成无明之相也。由此可知无明不过本性中缘起之幻相，犹如空中之花耳。空中本无花也，则性中本无无明也，明矣。空花若复灭，虚空本不动。喻无明若灭，性本不动。本不动者，是言当其现有无明之时，此性原未尝动。当知寻常所言心动，乃无明动耳。由此更可了然但能不取于相，如如不动之本性，当下便现，之理矣。又可知取舍正由无明，而无明本是幻相。然则不取于相，当下便如如不动者。因无有取舍，无明已遣故也。是故学人当于不取即无住上，痛下功夫。不然，虽欲不取，不可得也。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">如如二字，有释上如字为相似，为相称；次如字为真如者。谓不取于相，方与真如本性相称相似而心不动也。此释不妥。大乘义章，明言如如亦真如。且如如之名，大乘经中常常见之，多指佛之境界言。何可云相称相似乎！即欲分开作释，上如字可释为契合。契合真如，所谓智与理冥也。当知曰相似，曰相称，则仍体是体，智是智。能所之相俨然。何云不取于相耶！故此释，乍视之但觉其浅耳，细按之则大大不协，故曰不妥也。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">佛言，离幻即觉。觉字正谓如如不动之性。即字正谓当下便是。可见但恐不能不取耳。果能不取，当下现成。今乃释作不取于相，与性相似。显违佛语，万不可从。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">顷言学人当于不取二字，痛下功夫。然则云何方能不取耶？此层断不可忽略过去，必应细究。当知不取相，即是离相。圆觉经曰：‘一切菩萨及末世众生，应当远离一切幻化虚妄境界。由坚执持远离心故。心如幻者，亦复远离。远离为幻，亦复远离。离远离幻，亦复远离。得无所离，即除诸幻。’细究此段经义，可见离相功夫，全在坚持。坚持者强制之谓也。此层功夫，诚不可少。不然，无始来取相习气，何能除之！</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">然而更应细究，如何方能坚持不取乎？欲知如何始能坚持不取，当先知众生因何故取？无他。由有分别心执著我人众生寿者四相故耳。即复当知四相之相，实不外一我相。而我相之根，实发生于我见。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">尤应细究，坚持不取，固足以遣我见。然只能伏，不能断也。何以故？无明未破故。且以无明我见未断之故，亦最足以破坏其坚持。然则非更于离无明我见上用功不可矣。云何能离耶？前引圆觉经云：知幻即离，不作方便，是也。此言知幻二字，即是离无明之最妙方便，不必别寻方便也。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">然则云何能知其是幻耶？楞严经开示最明矣。经曰：‘如来本起因地，最初发心，先以直心正念真如，始能远离诸幻。’正念即是觉照。谓须径直觉照真如本性，方能知其是幻也。由此可见必须先悟如如不动之本性，乃能不取于相矣。此前所以说不取于相如如不动两句经文，互为因果。应交互用功。不可但认不取句为修功，如如句为成效也。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">换言之。不但应向不取上坚持，还须向如如上觉照。且觉照为坚持之前方便。即是欲坚持不取，必当先修觉照。不然，无明未断，岂能坚持。是故圆觉经云：‘一切菩萨及末世众生，先断无始轮回根本。’轮回根本，即谓无明我见也。然则云何断耶。前引圆觉经不云乎：‘一切如来本起因地，皆依圆照清净觉相，永断无明，方成佛道。’此与所引楞严经，先以直心正念真如之义相同。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">譬如恶友，初因无知，误视之为心腹。今知其恶，欲与断交。然以关系长久，未能骤断。必须先与疏远，而后方可断绝。此亦如是。自无始来，误认幻识之无明，为其真心，关系密切久矣。今既翻然大悟其非。若不即速掉转头来，认准清净自性，径与接近。则仍是与无明混在一起矣。故圆照觉相，便是直心正念真如。便是与真心接近。而与真心接近，便是与无明疏远。如是方能望其永断也。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">所以要紧功夫，全在圆照二字。何谓圆照？前念已灭，后念未生。正恁么时，一心湛寂，了了明明，是之谓照；圆者，非著力，非不著力，不沈不浮，恍如朗月孤圆，是也。此际一念未起，清净无比，遍体清凉，便是本来面目。初学未有定力。一刹那间，后念又起。便又如是觉照。只要觉照提得起，如天平然，此昂则彼自落，则又清净矣。务须绵密无间，使之相继。久久便能入定。至于如如不动之全体，谈何容易遽能圆显。然如此用功，便是随顺趋入也。本经此两句，即是此义。不但应向不取上坚持，还当向如如上觉照。要紧要紧。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">今更引圆觉经，证明觉照本性能除无明之义。经曰：‘于无生中，妄见生灭。’此言自性本来不生也。本来不生，即是本来不动。生灭即指无明。意谓自性中本无无明。说有无明，由于妄见耳。然则今知觉照清净本性，便是正见。邪正不并立。正见兴，则妄见除矣。故彼经又曰：‘如来因地修圆觉者，知是空花，即无轮转。亦无身心受彼生死。非作故无，本性无故。’生死即谓生灭。此言自性既本不生，则亦不灭。故曰本性无。谓亦无身心受彼生死者，以本性原无生灭之故。并非造作使无也。所以发心便应觉照本不生之性。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">故曰因地修圆觉。因地，指发心修行之时。修字，即指觉照。圆觉，指本不生之性也。如是修者，知彼一切生灭幻相，尽是空花，有即非有故也。既如是知，则不为所转矣。不转，明其不动也。故曰知是空花，即无轮转。此两句，与知幻即离之义同。既已知幻即离，所以亦无身心受彼生死。则法性如如矣。综观上引经文，当可了然径向本不生处觉照，为除无明之妙法矣。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">何谓本不生处。即于未起念时觉照是也。念且未起，何所谓相？更何有取？果能如是绵密无间，则于不取自有把握。总之，一面向不动处，摄心觉照，以成就其不取。复一面于遇缘时，坚持不取，以圆满其不动。庶于如如性体，得有入处。楞严亦同此说。如云：‘诸修行人，不能得成无上菩提，乃至别成声闻缘觉，及魔眷属。皆由不知二种根本，错乱修习。云何二种：一者无始生死根本。则汝今者，与诸众生，用攀缘心为自性者。二者无始菩提涅槃，元清净体。则汝今者，识精元明，能生诸缘，缘所遗者。由诸众生遗此本明，虽终日行而不自觉，枉入诸趣。’</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">此中所说攀缘心，即是不觉妄动之心。元清净体乃至缘所遗者，即如如不动之本性也。彼经又云：‘云何汝今以动为身，以动为境。从始洎终，念念生灭，遗失真性，颠倒行事。性心失真，认物为己，轮回是中，自取流转。’此段更说得明明白白。即是初发心时，便应辨明真妄。直向本不动处觉照。乃不致遗此本明，枉入诸趣，自取流转也。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">当知如是觉照，亦须摄心。摄心亦非无念。亦非毕竟无相无取。然凡夫非此无入手处。所谓以幻除幻之法门耳。因此法虽亦是幻，然是随顺真如。与其他动念取相者，因心不同，故得果便大不同。又复此法不过入手方便。虽为随顺真如之法门，而能照所照，亦当逐步遣净。所谓有觉有照，俱名障碍。故必须离而又离。得无所离，乃除诸幻。当如是知也。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">总而言之。如如不动，即不生之义；不取于相，即无住之义。先须觉照本不生，乃能无住。至于一无所住，便证无生。交互用功，是为要门。且如是用功，是贯彻到底的。从初入手，乃至住、行、向，地、等觉、妙觉，皆不外此。故曰：离一切诸相，则名诸佛。一切诸佛，从此经出也。而上来特引楞严、圆觉，以证此义。亦足见阿耨多罗三藐三菩提法，皆从此经出矣。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">更有进者。本经以无住破我，为唯一主旨。可见全经皆是诠显，欲破无明，当不取相之义。后半部说诸法一如，说一切皆是等，即是诠显如如不动之义也。迨令通达无我法，而所谓通达，首令开佛知见。往后更畅发缘生性空之义。此科既以不取于相两句，开示学人应觉照如如不动之本性矣；而下科复开示以观法缘生。恰与正宗分后半部，先显如如，次说缘生之义趣同。此正指示全经要旨在后半部。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">演说者，若不达后半部之义，前半部便不得要领；受持者，若不知从后半部所说者入观，亦复不得要领也。此是世尊深旨，极当体会。至于此科既令觉照本性，下科则令观法缘生者，尤为善巧，尤为扼要。此正佛知佛见，学人亟应如是通达。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">盖凡夫全体无明。虽曰觉照本性，而本性面目久隐，无非黑漆漆的无明而已。然则奈何？今开示之曰：当先观诸法缘生，以作方便。故下科结语曰应作如是观，谓必当如是作观也。何以故？观诸法缘生，即是观诸法空相。相若空时，岂复有取。则如如不动矣。可不谓之善巧乎！可不谓之扼要乎！此义下科更当详谈。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><SPAN lang=EN-US style="mso-fareast-language: ZH-TW"><FONT size=3><FONT face=宋体> <O:P></O:P></FONT></FONT></SPAN></P>
<P class=MsoPlainText style="MARGIN: 0cm 0cm 0pt; LAYOUT-GRID-MODE: char; TEXT-INDENT: 24pt"><FONT size=3><FONT face=宋体><SPAN lang=ZH-TW style="mso-fareast-language: ZH-TW">演说演字，有深意焉。演者，演绎也。谓经义幽深。说经者当阐其微，发其隐，广征博引以宣扬之。务使其义曲畅旁通，乃不虚此一说耳。说一切经，皆当依此轨则也。</SPAN><SPAN lang=EN-US style="mso-fareast-language: ZH-TW"><O:P></O:P></SPAN></FONT></FONT></P>
<P class=MsoNormal style="MARGIN: 0cm 0cm 0pt"><SPAN lang=EN-US><O:P><FONT face=宋体 size=3> </FONT></O:P></SPAN></P>
<P class=MsoNormal style="MARGIN: 0cm 0cm 0pt"><SPAN lang=EN-US><O:P><FONT face=宋体 size=3> </FONT></O:P></SPAN></P>
    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 