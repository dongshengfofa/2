<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,酒毒之患--佛经、本草纲目摘录' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>酒毒之患--佛经、本草纲目摘录</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     <P class=MsoNormal style="TEXT-INDENT: 21pt; LINE-HEIGHT: 200%">【酒】<BR>　（物名）梵语苏罗Sur&aring;，僧俗之戒，通严禁酒。五戒之第五。十戒之第五。具足戒中九十单堕之第五十一。菩萨四十八轻戒之第二。智度论列三十五过，四分律举十失。俱舍论十四曰：‘契经说：诸有苾刍称我为师不应饮酒，乃至极少如一茅端所沾酒量亦不应饮。’四分律十六曰：‘佛告阿难：自今以后，以我为师者。乃至不得以草木头内着酒中而入口。’焚网经下曰：‘若佛子，故饮酒而生酒过失无量，若自身手过酒器与人饮酒者，五百世无手。何况自饮！’大爱道比丘尼经曰：‘夫酒为毒药，酒为毒水，酒为毒气。众失之源，众恶之本。’持律者以酒为性罪。对法师以酒为遮罪。俱舍论十四有问答。　　　　　　　　　　　　　FROM:【丁福保《佛学大辞典》】<BR></P>
<P style="TEXT-INDENT: 21pt; LINE-HEIGHT: 100%"><FONT size=5><B>大佛顶首楞严经　</B></FONT><SPAN style="FONT-SIZE: 14pt; FONT-FAMILY: 宋体; mso-bidi-font-size: 12.0pt; mso-ascii-font-family: 'Times New Roman'; mso-hansi-font-family: 'Times New Roman'; mso-bidi-font-family: 'Times New Roman'; mso-font-kerning: 1.0pt; mso-ansi-language: EN-US; mso-fareast-language: ZH-CN; mso-bidi-language: AR-SA"><FONT size=3>不餐酒肉。以火净食，无啖生气。</FONT></SPAN></P>
<P style="TEXT-INDENT: 21pt; LINE-HEIGHT: 100%">　</P>
<H2 style="TEXT-INDENT: 21pt; LINE-HEIGHT: 100%"><FONT size=5><B>药师琉璃光如来本愿功德经</B></FONT></H2>
<P class=MsoNormal style="TEXT-INDENT: 21pt; LINE-HEIGHT: 200%">畋猎嬉戏，耽淫嗜酒，放逸无度，横为非人夺其精气。（属九横死之三，横为非人鬼怪之类，夺其精气而死，是为横死。）</P>
<P style="TEXT-INDENT: 21pt; LINE-HEIGHT: 200%"><SPAN style="FONT-FAMILY: 宋体; mso-ascii-font-family: 'Times New Roman'; mso-hansi-font-family: 'Times New Roman'"><FONT size=5><B>大般涅槃经</B></FONT>　</SPAN>酒为不善诸恶根本。若能除断则远众罪。</P>
<P style="TEXT-INDENT: 21pt; LINE-HEIGHT: 200%"><SPAN style="FONT-FAMILY: 宋体; mso-ascii-font-family: 'Times New Roman'; mso-hansi-font-family: 'Times New Roman'"><FONT size=5><B>大般涅槃经</B></FONT></SPAN></P>
<P style="TEXT-INDENT: 21pt; LINE-HEIGHT: 200%">不食肉不饮酒。五辛荤物。悉不食之。是故其身无有臭秽。常为诸天一切世人恭敬供养尊重赞叹。</P>
<P style="TEXT-INDENT: 21pt; LINE-HEIGHT: 200%"><B><FONT size=5>念住经 </FONT></B><FONT size=3>制酒、饮酒、令他饮之人多转生嚎叫地狱。</FONT></P>
<P style="TEXT-INDENT: 21pt; LINE-HEIGHT: 200%"><B><FONT size=5>宣说戒律经 </FONT></B><FONT size=3>饮酒者将堕入烧热地狱。堕于此地狱之众生长达数千年中受煎熬之苦。</FONT></P>
<P style="TEXT-INDENT: 21pt; LINE-HEIGHT: 200%"><B><FONT size=5>宣说善恶经 </FONT></B><FONT size=3>今生饮酒后久睡不醒，死后转生饮铁液之地狱中。</FONT></P>
<P style="TEXT-INDENT: 21pt; LINE-HEIGHT: 200%"><B><FONT size=5>分辩善恶经</FONT></B><FONT size=3>　饮酒之人将转生饮铜液之地狱中，此间感受罪业之果报。</FONT><B><FONT size=5>　</FONT></B></P>
<H2 style="LINE-HEIGHT: 150%" align=justify><SPAN style="mso-bidi-font-size: 12.0pt"><FONT size=3>　　</FONT><SPAN style="FONT-FAMILY: 宋体; mso-bidi-font-size: 12.0pt; mso-hansi-font-family: Times New Roman; mso-bidi-font-family: Times New Roman; mso-font-kerning: 1.0pt; mso-ansi-language: EN-US; mso-fareast-language: ZH-CN; mso-bidi-language: AR-SA"><FONT size=5>佛说轮转五道罪福报应经</FONT></SPAN></SPAN></H2>
<P style="LINE-HEIGHT: 150%" align=justify><SPAN style="FONT-FAMILY: 宋体; mso-bidi-font-size: 12.0pt; mso-ascii-font-family: Times New Roman; mso-hansi-font-family: Times New Roman; mso-bidi-font-family: Times New Roman; mso-font-kerning: 1.0pt; mso-ansi-language: EN-US; mso-fareast-language: ZH-CN; mso-bidi-language: AR-SA"><FONT size=3>    喜饮酒醉犯三十六失者死堕沸屎泥犁之中。出生堕狌狌中。后还为人愚痴。生无所知。</FONT></SPAN></P>
<H2 style="LINE-HEIGHT: 150%" align=justify><SPAN style="mso-bidi-font-size: 12.0pt"><FONT size=3><O:P></FONT><SPAN style="FONT-FAMILY: 宋体; mso-bidi-font-size: 12.0pt; mso-ascii-font-family: Times New Roman; mso-hansi-font-family: Times New Roman; mso-bidi-font-family: Times New Roman; mso-font-kerning: 1.0pt; mso-ansi-language: EN-US; mso-fareast-language: ZH-CN; mso-bidi-language: AR-SA"><FONT size=5>  佛说罪业应报教化地狱经</FONT></SPAN></SPAN></H2>
<PRE align="justify"><SPAN style="FONT-FAMILY: 宋体; mso-bidi-font-size: 12.0pt; mso-ascii-font-family: Times New Roman; mso-hansi-font-family: Times New Roman; mso-bidi-font-family: Times New Roman; mso-font-kerning: 1.0pt; mso-ansi-language: EN-US; mso-fareast-language: ZH-CN; mso-bidi-language: AR-SA"><FONT size=3>         复有众生。或癫或狂或痴或騃不别好丑。何罪所致。佛言。以前世时坐饮酒醉乱犯三十六失。后得痴身如似醉人。不识尊卑</FONT></SPAN></PRE>
<PRE align="justify"><FONT size=3><SPAN style="FONT-FAMILY: 宋体; mso-bidi-font-size: 12.0pt; mso-ascii-font-family: Times New Roman; mso-hansi-font-family: Times New Roman; mso-bidi-font-family: Times New Roman; mso-font-kerning: 1.0pt; mso-ansi-language: EN-US; mso-fareast-language: ZH-CN; mso-bidi-language: AR-SA">　</SPAN></FONT><SPAN style="FONT-FAMILY: 宋体; mso-bidi-font-size: 12.0pt; mso-ascii-font-family: Times New Roman; mso-hansi-font-family: Times New Roman; mso-bidi-font-family: Times New Roman; mso-font-kerning: 1.0pt; mso-ansi-language: EN-US; mso-fareast-language: ZH-CN; mso-bidi-language: AR-SA"><FONT size=3>　　不别好丑。八万劫堕沸屎地狱。狱卒斩剉。求死不得求生不得。五穷六极长夜受苦。以坐贪酒过。受罪已始得为人癃残跛蹇。</FONT></SPAN></PRE>
<PRE align="justify"><FONT size=3><SPAN style="FONT-FAMILY: 宋体; mso-bidi-font-size: 12.0pt; mso-ascii-font-family: Times New Roman; mso-hansi-font-family: Times New Roman; mso-bidi-font-family: Times New Roman; mso-font-kerning: 1.0pt; mso-ansi-language: EN-US; mso-fareast-language: ZH-CN; mso-bidi-language: AR-SA">　</SPAN></FONT><SPAN style="FONT-FAMILY: 宋体; mso-bidi-font-size: 12.0pt; mso-ascii-font-family: Times New Roman; mso-hansi-font-family: Times New Roman; mso-bidi-font-family: Times New Roman; mso-font-kerning: 1.0pt; mso-ansi-language: EN-US; mso-fareast-language: ZH-CN; mso-bidi-language: AR-SA"><FONT size=3>　　为人之所憎嫉。行逢接他。横事常无乐时。以酒过犯故获斯罪。</FONT></SPAN></PRE>
<BLOCKQUOTE>
<H1 style="TEXT-INDENT: 21pt; LINE-HEIGHT: 200%"><SPAN style="FONT-FAMILY: 宋体; mso-bidi-font-size: 12.0pt; mso-ascii-font-family: Times New Roman; mso-hansi-font-family: Times New Roman; mso-bidi-font-family: Times New Roman; mso-font-kerning: 1.0pt; mso-ansi-language: EN-US; mso-fareast-language: ZH-CN; mso-bidi-language: AR-SA"><FONT size=5>长阿含经之善生经第十二</FONT></SPAN></H1>
<P class=MsoNormal style="TEXT-INDENT: 21pt; LINE-HEIGHT: 200%"><SPAN style="FONT-FAMILY: 宋体; mso-ascii-font-family: 'Times New Roman'; mso-hansi-font-family: 'Times New Roman'">当知饮酒有六失：一者失财，二者生病，三者斗诤，四者恶名流布，五者恚怒暴生，六者智慧日损。善生！若彼长者、长者子饮酒不</SPAN><SPAN style="FONT-FAMILY: 宋体; mso-bidi-font-size: 12.0pt; mso-ascii-font-family: Times New Roman; mso-hansi-font-family: Times New Roman; mso-bidi-font-family: Times New Roman; mso-font-kerning: 1.0pt; mso-ansi-language: EN-US; mso-fareast-language: ZH-CN; mso-bidi-language: AR-SA"><FONT size=3>已，其家产业日日损减。</FONT></SPAN></P>
<H2 style="TEXT-INDENT: 21pt; LINE-HEIGHT: 200%">分别善恶报应经</H2>
<P class=MsoNormal style="TEXT-INDENT: 21pt; LINE-HEIGHT: 200%">复次饮酒三十六过。其过云何。一资财散失。二现多疾病。三因兴斗诤。四增长杀害。五增长嗔恚。六多不遂意。七智慧渐寡。八福德不增。九福德转减。十显露秘密。十一事业不成。十二多增忧苦。十三诸根闇昧。十四毁辱父母。十五不敬沙门。十六不信婆罗门。十七不尊敬佛。十八不敬僧法。十九亲近恶友。二十舍离善友。二十一弃舍饮食。二十二形不隐密。二十三淫欲炽盛。二十四众人不悦。二十五多增语笑。二十六父母不喜。二十七眷属嫌弃。二十八受持非法。二十九远离正法。三十不敬贤善。三十一违犯过非。三十二远离圆寂。三十三颠狂转增。三十四身心散乱。三十五作恶放逸。三十六身谢命终堕大地狱受苦无穷。</P>
<H2 style="TEXT-INDENT: 21pt; LINE-HEIGHT: 200%"><FONT size=5><B>四分律藏云饮酒十过</B></FONT></H2>
<P style="TEXT-INDENT: 21pt; LINE-HEIGHT: 200%">一、颜色恶　谓饮酒之人，颜貌容色，因此变常，无有善相也。<BR>　　二、下劣　谓饮酒之人，威仪不整，动止轻薄，人所贱恶也。<BR>　　三、眼见不明　谓恣饮狂痴，瞻视昏瞀，而色境莫辨也。<BR>　　四、现嗔恚相　谓醉酒之人，行不善法，不顾亲属贤善，恣肆忿怒也。<BR>　　五、坏田业资生　谓恣饮放逸，破费产业，资财散失也。<BR>　　六、致疾病　谓饮酒过度，身体失调，以致疾病也。<BR>　　七、益斗讼　谓醉酒发狠，与人争竞，不惜生命，而斗讼益增也。<BR>　　八、恶名流布　谓耽饮纵恣，弃舍善法，而丑名恶声，远近流布也。<BR>　　九、智慧减少　谓饮酒昏迷，狂騃愚痴，而智慧减少也。<BR>　　十、命终堕恶道　谓朋狎饮酒，善行不修，恶业日增，命终之后，而堕恶道也。</P>
<P style="TEXT-INDENT: 21pt; LINE-HEIGHT: 200%"><FONT size=5><B>大庄严论云：</B></FONT><FONT size=3>佛说身、口、意，三业之恶行，唯酒为根本，复堕恶行中。　　　</FONT>FROM:【翻译名义集】</P>
<H2 style="TEXT-INDENT: 21pt; LINE-HEIGHT: 200%">瑜伽七十一卷十页云：</H2>
<P style="TEXT-INDENT: 21pt; LINE-HEIGHT: 200%">何所应受？谓清净物，如来所许。除酒肉等所不应饮，不应食物。齐何应受？谓知量而受。勿令自损，或损于他。</P>
<P style="TEXT-INDENT: 21pt; LINE-HEIGHT: 200%"><FONT size=5><B>护不饮酒戒五神：</B></FONT><FONT size=3>一、阿摩罗斯兜嘻，护持戒人若入山林，不为虎狼所害；二、那罗门阇兜帝，护持戒人不为伤亡所娆；三、鞞尼干那波护，持戒人除恶鸟鸣狐鸣；四、荼鞞斗毗舍罗，护持戒人除犬鼠变怪；五、伽摩毗那阇尼佉，护持戒人不为凶注所牵。（凶注者，谓阴司注写凶恶之事也。）　　　　　　　　　　　　　　　　　　　　　　　  FROM:【三藏法数】</FONT></P>
<P style="TEXT-INDENT: 21pt; LINE-HEIGHT: 200%"><B><FONT size=5>【五种不应施】</FONT></B><FONT size=3>之［二、酒及毒药］谓</FONT><B><FONT size=4>酒及毒药，能令众生狂乱失命，故不应施与人也</FONT></B><FONT size=3>。﹝出法苑珠林﹞</FONT></P>
<H2 style="LINE-HEIGHT: 200%" align=left><FONT size=5>　本草纲目</FONT><FONT size=3>（摘选）</FONT></H2>
<P style="LINE-HEIGHT: 200%" align=left><FONT size=5>　酒</FONT><FONT size=3>（别录中品）</FONT></P>
<P style="LINE-HEIGHT: 200%">　　<B>[释名]</B>[时珍曰]按许氏说文云：酒，就也。所以就人之善恶也。</P>
<P style="LINE-HEIGHT: 200%">　　<B>[集解]</B>[恭曰］诸酒醇醨不同，<B>惟米酒入药</B>用。</P>
<P style="LINE-HEIGHT: 200%">[宗奭］古方用酒，有醇酒、春酒、白酒、清酒、美酒、糟下酒、粳酒、秫黍酒、葡萄酒、地黄酒、蜜酒、有灰酒、新熟无灰酒、社坛余胙酒。今人所用，有糯酒、煮酒、小豆麴酒、香药麴酒、鹿头酒、羔儿等酒。江浙、湖南北又以糯粉入众药，和为麴，曰饼子酒。至于官务中，亦有四夷酒，中国不可取以为法。今医家所用，正宜斟酌。但饮家唯取其味，不顾入药何如尔，然久之<B>未见不作疾者</B>。</P>
<P style="LINE-HEIGHT: 200%">[颖曰］金陵瓶酒，麴米无嫌，而水有硷，且用灰，味太甘，多能聚痰。苏州小瓶酒，麴有葱及红豆、川乌之类，饮之头痛口渴。淮南绿豆酒，麴有绿豆，能解毒，然亦有灰不美。</P>
<P style="LINE-HEIGHT: 200%">[时珍曰］山西襄陵酒、蓟州薏苡酒皆清烈，但麴中亦有药物。黄酒有灰。秦、蜀有咂嘛酒，用稻、麦、黍、秫、药麴，小罂封酿而成，以筒吸引。谷气即杂，酒不清美，并不可入药。</P>
<P style="LINE-HEIGHT: 200%"><B>　　米酒：[气味]苦、甘、辛、大热，有毒</B>[诜曰]久饮<B>伤神损寿，软筋骨，动气痢。醉卧当风，则成癜风。醉浴冷水成痛痹。服丹砂人饮之，头痛吐热。　</B></P>
<P style="LINE-HEIGHT: 200%">[士良曰]凡服丹砂、北庭、石亭脂、钟乳、诸石、生姜，并不可常用酒下，<B>能引石药气入四肢，滞血化为痈疽。</B></P>
<P style="LINE-HEIGHT: 200%">[藏器曰]凡<B>酒忌诸甜物。酒浆照人无影，不可饮。祭酒自耗，不可饮。酒合乳饮，令人气结。同牛肉食，令人生虫。酒后卧黍穰，食猪肉，患大风。</B></P>
<P style="LINE-HEIGHT: 200%">[时珍曰]<B>酒后食芥及辣物，缓人筋骨。酒后饮茶，伤肾脏，腰脚重坠，膀胱冷痛，兼患痰饮水肿、消渴挛痛之疾。一切毒药，因酒得者难治。</B>又酒得咸而解者，水治火也，酒性上而咸润下也。又畏枳椇、葛花、赤豆花、绿豆粉者，寒胜热也。</P>
<P style="LINE-HEIGHT: 200%" align=left>　　<B>[发明]</B>[弘景曰］夫寒凝海，惟酒不冰，名其性热，独冠群物。药家多用以行其势，人<B>饮多则体弊神昏</B>，是其<B>有毒故</B>也。古人惟以麦造麴酿黍，已为<B>辛热有毒</B>。今之酿者，加以乌头、巴豆、砒霜、姜、桂、石灰、灶灰之类大毒大热之药，以增其气味。岂不<B>伤冲和，损精神，涸荣卫，竭天癸，而夭夫人寿</B>耶？</P>
<P style="LINE-HEIGHT: 200%" align=left>[震亨曰]本草止言<B>酒热而有毒</B>，不言其<B>湿中发热</B>，<B>近于相火</B>，醉后振寒战栗可见矣。又性喜升，气必随之，<B>痰郁于上，溺涩于下，恣饮寒凉，其热内郁，肺气大伤。其始也病浅，或呕吐，或自汗，或疮疥，或鼻齇，或泄痢，或心脾痛，尚可散而去之。其久也病深，或消渴，或内疽，或肺萎，或鼓涨，或失明，或哮喘，或劳瘵，或癫痫，或痔漏，为难明之病，</B>非具眼未易处也。夫醇酒性大热，饮者适口，不自觉也。理<B>应冷饮</B>，冷饮行迟，传化以渐，人不得恣饮也。今则不然，图取快喉舌焉尔。</P>
<P style="LINE-HEIGHT: 200%" align=left>[颖曰]人知<B>戒早饮</B>，而不知<B>夜饮更甚</B>。既醉既饱，睡而就枕，<B>热痈伤心伤目</B>。夜气收敛，酒以发之，<B>乱其清明</B>，<B>劳其脾胃</B>，<B>停湿生疮</B>，<B>动火助欲</B>，<B>因而致病</B>者多矣。</P>
<P style="LINE-HEIGHT: 200%" align=left>[机曰]按扁鹊云：过饮<B>腐肠烂胃，溃髓蒸筋，伤神损寿。</B></P>
<P style="LINE-HEIGHT: 200%" align=left><B>[时珍曰]酒，痛饮则伤神耗血，损胃亡精，生痰动火。若夫沉湎无度，醉以为常者，轻则致疾败行，甚则丧邦亡家而陨躯命，其害可胜言哉？此大禹所以疏仪狄，周公所以著酒诰，为世犯戒也。</B></P>
<H2 style="LINE-HEIGHT: 200%" align=left><FONT size=5>烧酒</FONT><FONT size=3>（纲目）</FONT></H2>
<P style="LINE-HEIGHT: 200%" align=left>　<B>　[释名]</B><B>火酒</B><FONT size=3>纲目<B>阿刺吉酒</B>饮膳正要</FONT></P>
<P style="LINE-HEIGHT: 200%" align=left><FONT size=3>　　<B>[集解]</B>[时珍曰]烧酒非古法也。自元时始创其法，用浓酒和糟入甑，蒸令气上，用器承取滴露。凡酸坏之酒，皆可蒸烧。近时惟以糯米或粳米或黍或秫或大麦蒸熟，和麴酿瓮中七日，以甑蒸取。其清如水，味极浓烈，盖酒露也。</FONT></P>
<P style="LINE-HEIGHT: 200%" align=left>　<B>　</B><B>[气味]辛。甘，大热，有大毒。</B>[时珍曰]过饮<B>败胃伤胆</B>，<B>丧心损寿</B>，甚则<B>黑肠腐胃</B>而死。<B>与姜、蒜同食，令人生痔</B>。盐、冷水、绿豆粉解其毒。</P>
<P style="LINE-HEIGHT: 200%" align=left>　　<B>[发明]</B>[时珍曰]烧酒，<B>纯阳毒物</B>也。面有细花者为真。与火同性，得火即燃，同乎焰硝。热能<B>燥金耗血</B>，<B>大肠受刑</B>，故<B>令大便燥结</B>，<B>与姜、蒜同饮即生痔</B>也。过饮不节，<B>杀人顷刻</B>。近之市沽，又加以砒石、草乌、辣灰、香药，助而饮之，是假盗以方矣。善摄生者<B>宜戒之</B>。</P>
<H3 style="LINE-HEIGHT: 200%" align=left><FONT size=5>葡萄酒</FONT><FONT size=3>（纲目）</FONT></H3>
<P style="LINE-HEIGHT: 200%" align=left> <B>   [集解]</B>[时珍曰]<B>葡萄酒</B>有二样：酿成者味佳，有如烧酒法者<B>有大毒</B>。酿者，取汁同麴，如常酿糯米饭法。无汁，用干葡萄末亦可。烧者，取葡萄数十斤，同大麴酿酢，取入甑蒸之，以器承其滴露，红色可爱。古者西域造之，唐时破高昌，始得其法。叶子奇草木子云：元朝于冀宁等路造葡桃（疑为“萄”字同音借用）酒，八月至太行山辩其真伪。真者下水即流，伪者得水即冰冻矣。久藏者，中有一块，虽极寒，其余皆水（张本作“冰”），独此不水了，乃酒之精液也，<B>饮之令人透腋而死</B>。<B>酒至二三年</B>，<B>亦有大毒</B>。或云：葡萄久贮，亦自成酒，芳甘酷烈，此真葡萄酒也。</P>
<P style="LINE-HEIGHT: 200%" align=left>　　<B>酿酒[气味]甘，辛，热，微毒。</B>[时珍曰]有<B>热疾、齿疾、疮疹</B>人，<B>不可饮</B>之。</P>
<P style="LINE-HEIGHT: 200%" align=left>　　<B>烧酒[气味]辛、甘、大热，有大毒。</B>[时珍曰]<B>大热大毒，甚于烧酒</B>。北人习而不觉，南人切<B>不可轻</B>生<B>饮</B>之。</P>
<P style="LINE-HEIGHT: 100%" align=center>摘集自　本草纲目（金陵点校本）第二十五卷谷部四</P>
<H2 style="LINE-HEIGHT: 100%" align=center>　</H2>
<H2 style="LINE-HEIGHT: 100%" align=center><FONT size=6>若要断酒法，醒眼看醉人！</FONT></H2>
<P style="LINE-HEIGHT: 100%" align=center>（增广贤文）</P></BLOCKQUOTE>
<P>　</P>
<P align=center><FONT size=6>愿诸大众永离酒患</FONT><I><FONT size=6>！！！</FONT></I></P>
<P align=center>　</P>
<P align=center><FONT size=6>南无阿弥陀佛！阿弥陀佛！</FONT></P></O:P>
    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 