<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,观世音菩萨传序' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>观世音菩萨传序</div></center><br><center><div>作者：佚名　来源：佛学在线</div></center><br><center><span id="hits"></span></div>
        <div class="ahtcy_content">
			
							<P>观世音菩萨传序<BR><BR>释开森谨述&nbsp;<BR><BR>观音之事迹&nbsp;<BR><BR>观世音菩萨之事迹，传者异言，即其法相之是男是女，亦多所争辩，此实世俗之未能深察也。夫法华经云：苦恼众生，一心称名，菩萨即时观其音声，皆得解脱，以是名观世音。印光法师之言曰：观世音菩萨于往生劫中，久已成佛，号正法明，但以慈悲心切，虽则安住常寂光土，而复垂形实报，同居三土，虽则常现佛身，而复普现菩萨缘觉声闻及人天六道之身，虽则常侍弥陀，而复普于十方无尽法界，普现色身，所谓但有利益，无不兴崇，应以何身得度者，即现何身而为说法，观乎此则菩萨之应化无时，宜妙相之不一矣，至菩萨之应化事迹，历代所纪，何可缕指，要以弘赞之观音慈林集，周克复之观音持验记，尤惜阴之观音灵感录，诸书所记，为详实有据，信而可征，凡信仰菩萨之人，对于此等事迹，皆当详解而审知之，俾知大道之所在，一心修持，同归正觉，然上述诸书，文义深奥，非夙昔知文之士，不能了然于胸，殊非普救众生之道，故曼陀罗室主人援引各书，将菩萨之事迹，演为小说家言，言浅意深，使世俗之人皆能浏览，则效果较为广大多矣，凡信仰菩萨者，非但能历知种种事迹，且足为劝善化恶之助焉，手兹一编，如身居莲台之下，亲闻菩萨说慈悲法，有善者可以增福，有恶者可知改过，同心向化，会见争名攘利之场，一变而为清净无为之地，苦海无波，慈云久荫，岂不善哉！然则若此书者，又岂得以寻常小说视之哉，谓为尘海中之暮鼓晨钟，信无愧也。&nbsp;<BR><BR>观音之经典&nbsp;<BR><BR>观音之化现，为相不一，有六观音，八观音，三十三观音之说，因此而观音之经典，亦随之而繁多矣，兹分述如下，千手观音有千手千眼大悲心陀罗尼经，千手千眼观世音菩萨广大圆满无碍大悲心陀罗尼经等，圣观音有圣观自在菩萨心真言瑜伽观行仪轨，圣观自在菩萨功德赞等，马头观音有马头观音心陀罗尼，仃耶揭唎婆像法等，十一面观音有十一面观自在菩萨心密言念诵仪轨经，佛说十一面观世音神咒经等，准提观音有佛说七俱胝佛母准胝大明陀罗尼经，七俱胝独部法等，如意轮观音有如意轮陀罗尼经，观世音菩萨如意摩尼陀罗尼经等，青颈观音有金刚顶瑜伽青颈大悲王观自在念诵仪轨，青颈观自在菩萨陀罗尼经等，叶衣观音有叶衣观自在菩萨陀罗尼经，不空罥索观音有不空罥索神变真言经，佛说不空罥索咒经等，白衣观音有白衣莲花咒，观音之现相固不止此，尚有所谓水月观音，鱼篮观音，蛤蜊观音，不空钓观音，杨柳观音，龙头观音等法相，但无经典以赞述之，有所赞述者仅上述之诸宝相观音而已，而经典之传译者，不一其人，各人之时代又先后不同，因此之故，往往有同一经典以传译而成为数部，互异其名，以致浩如烟海，一时无从剖别矣，其实倘能精心研究，互相参证，其意旨未有不相同者也。以上列举各经典，固未敢谓尽备，亦文豹之一斑，睹之已足知其大略，对于信仰菩萨者，稍示途径，使有所遵循，不致无所适从而已，若欲尽其底蕴，则堂奥甚深，非循序而入不可也。<BR><BR>观音之考证<BR><BR>观音菩萨之本地，乃既开正觉之正法明佛也，为济渡众生，今现菩萨之身，又于未来现成佛之相焉，如伽梵达摩所译之大悲心陀罗尼经云：观世音菩萨不可思议威神之力，已于过去无量劫中，已作佛竟，号正法明如来，大慈愿力，安乐众生，现作菩萨，悲华经云：于西方极乐阿弥陀涅槃之后，观音成佛，名遍出一切光明功德山如来，观音授经记云：阿弥陀佛灭度之后，补处而号普光功德如来，均为方便示现也。至于观音之净土，则世俗皆知为普陀落迦山，实则为补陀落山也，山在印度南海之岸，故大悲经云：一时，释迦牟尼佛在补陀落山观世音宫殿七宝庄严道场中，八十华严经六十八云：于此南方有山名补怛落迦，彼有菩萨，名观自在，西域记十(秣罗矩吒国南印度境)云，秣刺耶山东有布呾落迦山，山径危崄，岩谷倾欹，山顶有池，其水澄镜，流出大河，周流绕山二十匝，入南海池侧，有石天宫，观自在菩萨往来游舍，据此则补陀落山即补怛落迦山矣，盖审辨字音，亦极近似，普陀落迦山云者，或云译音之传变乎，今浙省有普陀山，世俗不察，竟以为观音之净土者，实系误传，特菩萨亦曾于此示现，故留莲花洋及不肯去观音诸圣迹，其沿误亦非无因，宜崇礼大士者，皆趋于是也。至于观音之忏法，则自梁武帝始，而今举世所通行之法式，则宋遵式所治定者也，观音签则分两种，一为一百签，一为一百三十签，百签者源于天竺寺之观音院，百三十签者则源於越之圆通寺也，凡此种种皆班班可考，世之礼大士者亦不可不知也。<BR><BR>观音之法相<BR><BR>今世丛林之中崇奉大士者亦多矣，或于寺中另辟一殿以奉之，或独奉大士以名寺，此盖由菩萨慈悲普化之所致也，顾对于菩萨之法身，则成一疑问焉，盖纵观各处丛林所奉之菩萨像，类多装作女身，仅赤著双趺，鲜有作男装者，而据庄岳委谈云：今塑观音者，无不作妇人相，考宣和画谱，唐宋名手写观音像甚多，但不饰妇人冠服，太平广记载，一仕宦妻为神所摄，因作观音像奉焉，其妻寻梦一僧救之得醒，则唐以前塑像，亦不作妇人也，依此则大士应是男身，而今都作女身者抑又何耶，按，观音感应传载，唐马郎妇观音出陕右，此地俗习骑射，不知有三宝名，元和十二年，忽有美女挈篮鬻鱼，人竞欲娶之，女曰：有一夕能诵普门品者则吾妇之，黎明能诵者二十余人，复授以金刚般若，能诵者犹十人，乃更授法华经，期以三日通彻，独马氏子能之，乃具礼迎归，入门女称疾，求止别房，须臾便死，体即糜烂，遂瘗焉，数日，有紫衣老僧至葬所，命启视，惟黄金锁子骨而已，谓众曰：此观音大士悯汝辈障重，故垂方便示现以化汝等，言讫，飞空而去，又观音慈林集载，宋翟楫，京师人，居浙江湖州泗安镇，五十无子，绘观音像虔祷，其妻方娠，梦白衣妇人，以盘送一儿，姿甚清秀，欲抱取之，一牛横隔其中，竟不可得，既生男，弥月不育，又加虔祷，有闻其梦者，告楫曰：子嗜牛肉，岂为是欤，楫悚然，遂誓举家不复食，仍梦前妇人送儿至，果生男，后贵显，山庵杂录载，明天童僧照，素多病，洪武丙辰，病日笃，勉藏主劝其持观世音菩萨名号，照如言，日诵万遍，明年十月十七日午时，自念病势去死不远，莫如改诵阿弥陀佛，方兴此念，忽见一美妇人，身穿法衣，手持净瓶，自户外入，立其面前，照惊讶失措，既定心谛观，知是菩萨示相，照涕泣哀求，须臾不见，越五日，病尽脱，据此则观音之现女身，亦不尽无稽，况观音圆通广大，无不拯拔，应以何身得度者，即现何身而为说法，此亦可以释群疑矣。至元僧以观音为妙庄王女之说，虽不足征，但亦有所本，盖释迦牟尼佛以善慧仙人，因欲救众生，无量劫降生迦维罗国为净饭王子，说见释典，元僧之于观音指为妙庄王女，或亦因此而附会也。我人对于观音大士，但求诚心敬礼，而祈福佑，斤斤于此细流，亦甚无谓耳，曼陀罗室主人之演观世音传，亦沿此说，盖本通俗之旨，而欲示人以修持之苦行，坚人之信心，苟同苟异之说，非所以论其书，贫僧于阐述大士事迹之余，乃并揭其旨，以告读此书者。</P></span>
                                    <hr color="#CCC4A8" size="1"></td>
                                </tr>
                                <tr>
                                  <td align="center" class="style_txt">				                
						<div id="pages" class="text-c"></div></center><hr><center><div class='zw'>回向:原世间一切众生破无明，入如来境</div></center></body></html> 