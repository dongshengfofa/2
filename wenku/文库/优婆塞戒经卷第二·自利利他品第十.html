<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,优婆塞戒经卷第二·自利利他品第十' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>优婆塞戒经卷第二·自利利他品第十</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<p>
      
     <P> </P>
<P>　　善生言：“世尊，云何菩提？云何菩提道？”</P>
<P>　　佛言：“善男子，若离菩提，无菩提道；离菩提道，则无菩提。菩提之道，即是菩提；菩提即是菩提之道。出胜一切声闻、缘觉所得道果，是名菩提、菩提之道。”</P>
<P>　　善生言：“世尊，声闻、缘觉，所得道果，即是菩提，即是菩提道，云何言胜？”</P>
<P>　　“善男子，声闻、缘觉，道不广大，非一切觉，是故菩提、菩提之道，得名为胜。犹如一切世间经书，十二部经为最第一。何以故？所说不谬，无颠倒故。二乘之道，比菩提道，亦复如是。”</P>
<P>　　“善男子，菩提道者，即是学，即是学果。云何名学？行菩提道，未能具足不退转心，是名为学；已得不退，是名学果。未得定有，是名为学；已得定有第三劫中，是名学果。初阿僧祗劫，犹故未能一切惠施，一切时施，一切众生施，第二阿僧祗劫，虽一切施，未能一切时施，一切众生施，如是二处，是名为学；第三阿僧祗劫，能一切施，一切时施，一切众生施，是名学果。善男子，菩萨修行施、戒、忍辱、进、定、智时，是名为学；到于彼岸，是名学果。”</P>
<P>　　“善男子，有是惠施，非波罗蜜；有波罗蜜，不名为施；有亦惠施，亦波罗蜜；有非惠施，非波罗蜜。善男子，是施、非波罗蜜，声闻、缘觉、一切凡夫、外道、异见，菩萨初、二阿僧祗劫所行施是。是波罗蜜，非惠施者，如尸波罗蜜，乃至般若波罗蜜是。亦是惠施、亦波罗蜜者，菩萨第三阿僧祗劫所行施是。非施、非波罗蜜者，声闻、缘觉持戒、修定、忍、慈悲是。善男子，非施、非波罗蜜是名为学；亦施、亦波罗蜜是名学果。”</P>
<P>　　“善男子，夫菩提者，即是尽智、无生智也。为此二智，勤心修集三十七品，是名为学；得菩提已，是名学果。”</P>
<P>　　“自调诸根，次调众生，是名为学；自得解脱，令众生得，是名学果。修集十力、四无所畏、大悲三念，是名为学；具足获得十八不共法，是名学果。”</P>
<P>　　“为利自他，造作诸业，是名为学；能利他已，是名学果。”</P>
<P>　　“习学世法，是名为学；学出世法，是名学果。”</P>
<P>　　“为诸众生，不惜身、财，是名为学；为诸众生，亦不吝惜身、财、寿命，是名学果。”</P>
<P>　　“能化众生，作人天业，是名为学；作无漏业，是名学果。”</P>
<P>　　“能施众生一切财物，是名为学；能行法施，是名学果。”</P>
<P>　　“能自坏悭贪、嫉妒，是名为学；破他悭贪、嫉妒之心，是名学果。”</P>
<P>　　“受持五根，修行忆念，是名为学；教他修集，成就具足，是名学果。”</P>
<P>　　“善男子，菩萨信根，既自利已，复利益他。自利益者，不名为实，利益他者，乃名自利。何以故？菩萨摩诃萨为利他故，于身、命、财，不生悭吝，是名自利。菩萨定知，若用声闻、缘觉菩萨教化众生，众生不受，则以天人世乐教之，是名利他。利益他者，即是自利。菩萨不能自他兼利，唯求自利，是名下品。何以故？如是菩萨于法财中，生贪著心，是故不能自利益也。行者若令他受苦恼，自处安乐，如是菩萨，不能利他。若自不修施、戒、多闻，虽复教他，是名利他，不能自利。若自具足信等五根，然后转教，是名菩萨自利、利他。”</P>
<P>　　“善男子，利益有二：一者现世，二者后世。菩萨若作现在利益，是不名实，若作后世，则能兼利。”</P>
<P>　　“善男子，乐有二种：一者世乐，二者出世乐。福德亦尔。菩萨若能自具如是二乐、二福化众生者，是则名为自利、利他。”</P>
<P>　　“善男子，菩萨摩诃萨具足一法，则能兼利，谓不放逸。”</P>
<P>　　“复有二法，能自他利：一者多闻，二者思维。”</P>
<P>　　“复有三法，能自他利：一者、怜愍众生，二者、勤行精进，三者、具足念心。”</P>
<P>　　“复有四法，能自他利：谓四威仪。”</P>
<P>　　“复有五法，能自他利：一者信根，二者持戒，三者多闻，四者布施，五者智慧。”</P>
<P>　　“复有六法，能自他利：所谓六念。”</P>
<P>　　“复有七法，能自他利：谓坏七慢。”</P>
<P>　　“善男子，若沙门、婆罗门、长者、男女，或大众中有诸过失，菩萨见已，先随其意，然后说法，令得调伏；如其不能先随其意，便为说法，是则名为下品菩萨。”</P>
<P>　　“善男子，菩萨二种：一者乐近善友，二者不乐。乐善友者，能自他利；不乐近者，则不能得自他兼利。”</P>
<P>　　“善男子，乐近善友，复有二种：一乐供养，二不乐供养。乐供养者，能自他利；不乐供养，不能兼利。”</P>
<P>　　“乐供养者，复有二种：一能听法。二不能听。至心听者，能自他利；不至心听，则无兼利。”</P>
<P>　　“至心听法，复有二种：一者能问，二不能问。能问义者，能自他利；不能问者，则不能得自利、他利。”</P>
<P>　　“能问义者，复有二种：一至心持，二不能持。至心持者，能自他利；不至心者，则不能得自利、他利。”</P>
<P>　　“至心持者，复有二种：一者思维，二不思维。能思维者，能利自他；不思维者，则不得名自利、他利。”</P>
<P>　　“能思维者，复有二种：一者解义，二不解义。能解义者，能自他利；不解义者，则不得名能自他利。”</P>
<P>　　“解义之人，复有二种：一如法住，二不如法住。如法住者，能自他利；不如法住者，则不得名自利、他利。”</P>
<P>　　“如法住者，复有二种：一者具足八智，二者不能具足。何等八智？一者法智，二者义智，三者时智，四者知足智，五者自他智，六者众智，七者根智，八者上下智。”</P>
<P>　　“是人具足如是八智，凡有所说，具十六事：一者时说，二至心说，三次第说，四和合说，五随义说，六喜乐说，七随意说，八不轻众说，九不呵众说，十如法说，十一自他利说，十二不散乱说，十三合义说，十四真正说，十五说已不生骄慢，十六说已不求世报。”</P>
<P>　　“如是之人，能从他听，从他听时，具十六事：一者时听，二者乐听，三者至心听，四者恭敬听，五者不求过听，六者不为论议听，七者不为胜听，八者听时不轻说者，九者听时不轻于法，十者听时终不自轻，十一听时远离五盖，十二听时为受持读，十三听时为除五欲，十四听时为具信心，十五听时为调众说，十六听时为断闻根。善男子，具八智者，能说能听，如是之人，能自他利，不具足者，则不得名自利、他利。”</P>
<P>　　“善男子，能说法者，复有二种：一者清净，二不清净。不清净者，复有五事：一者为利故说，二者为报而说，三者为胜他说，四者为世报说，五者疑说。”</P>
<P>　　“清净说者，复有五事：一先施食，然后为说，二为增长三宝故说，三断自他烦恼故说，四为分别邪正故说，五为听者得最胜故说。”</P>
<P>　　“善男子，不净说者，名曰垢秽，名为卖法，亦名污辱，亦名错谬，亦名失意。清净说者，名曰净洁，亦名正说，亦名实语，亦名法聚。善男子，若具足知十二部经，声论，因论，知因、知喻，知自他取，是名正说。”</P>
<P>　　“听者有四：一者略闻多解，二者随分别解，三者随本意解，四者于一一字，一一句解。如来说法，正为三人，不为第四。何以故？以非器故。如是四人，分为二种：一者熟，二者生。熟者，现在调伏；生者，未来调伏。”</P>
<P>　　“善男子，譬如树林，凡有四种：一者易伐难出，二者难伐意易出，三者易伐易出，四者难伐难出。出家之人，亦有四种：一者易调难出，二者难调易出，三者易调易出，四者难调难出。如是四人，分为三种：一者呵责已调，二者软语而调，三者诃责、软语，使得调伏。复有二种：一者自能调伏，不假他人，二者自若不能，请他令调。复有二种：一者施调，二者咒调。是调伏法，复有二时：一者喜时，二者苦时。为是四人说正法时，有二方便：一者善知世事，二者其给使。善男子，菩萨若知是二方便，则能兼利，若不知者，则不能自利、他利。”</P>
<P>　　“善男子，菩萨摩诃萨为利他故，先学外典，然后分别十二部经，众生若闻十二部经，乃于外典生于厌贱。复为众生说烦恼过，烦恼解脱；叹善友德，呵恶友过；赞施功德。毁悭过失。菩萨常寂，赞寂功德；常修法行，赞法行德。若能如是，是名兼利。”</P>
<P>　　“在家菩萨先自调伏，若不调伏，则不出家。在家菩萨能多度人，出家菩萨则不如是。何以故？若无在家，则无三乘出家之人。三乘出家修道、持戒、诵经、坐禅，皆由在家而为庄严。善男子，有道、有道庄严。道者，所谓法行；道庄严者，所谓在家。出家菩萨，为在家者修行于道；在家之人，为出家者而作法行。在家之人，多修二法：一者受，二者施。出家之人，亦修二法：一者诵，二者教。”</P>
<P>　　“善男子，菩萨摩诃萨兼有四法：受、施、诵、教，如是名为自利、利他。菩萨若欲为众生说法界深义，先当为说世间之法，然后乃说甚深法界。何以故？为易化故。菩萨摩诃萨应护一切众生之心，若不护者，则不能调一切众生。菩萨亦应拥护自身，若不护身，亦不能得调伏众生。菩萨不为贪身命财、护身命财，皆为调伏诸众生故。菩萨摩诃萨先自除恶，后教人除，若不自除，能教他除，无有是处。是故菩萨先应自施、持戒、知足、勤行精进，然后化人。菩萨若不自行法行，则不能得教化众生。”</P>
<P>　　“善男子，众生诸根，凡有三种；菩萨诸根，亦复三种：谓下、中、上。下根菩萨能化下根，不及中、上；中根菩萨能化中、下，不及上根；上根菩萨，能三种化。”</P>
<P>　　“善男子，菩萨有二种：一者在家，二者出家。出家菩萨自利、利他，是不为难，在家菩萨修是二利，是乃为难。何以故？在家菩萨，多恶因缘所缠绕故。”<BR></P>
    
   </p>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 