<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,印光大师心要开示四则' />
<style>*{margin:0;padding:0;background:#ECF5FF;}.zw{font-family:'寰蒋闆呴粦';font-size:22px;padding:20px 20px 20px 20px;}</style></head><body><hr><center><div class='zw'>印光大师心要开示四则</div></center><br><center><div>作者：佚名　来源：佛学在线</div></center><br><div class='zw'><center><span id="hits"></span></div>
        <div class="zw">
			
							<!--[/diy]-->

<table cellpadding="0" cellspacing="0" class="vwtb"><tr><td id="article_content"><p align="center"><strong><font color="red"><font face="楷体_GB2312 "><font style="font-size: 36pt;">印光大师心要开示四则</font></font></font></strong></p><p align="center"><strong><font face="仿宋_GB2312 "><font style="font-size: 16pt;"><font face="Times New Roman "><font color="#000000"> </font></font></font></font></strong></p><p align="center"><strong><font color="blue"><font face="仿宋_GB2312 "><font style="font-size: 16pt;">观　慧</font></font></font></strong><strong><font color="blue"></font></strong></p><p align="left"><strong><font face="仿宋_GB2312 "><font style="font-size: 16pt;"><font face="Times New Roman "><font color="#000000"> </font></font></font></font></strong></p><p align="left"><font color="#000000"><strong><font face="仿宋_GB2312 "><font style="font-size: 16pt;">　　修行应具坚定心</font></font></strong></font></p><p align="left"><font color="#000000"><strong><font face="仿宋_GB2312 "><font style="font-size: 16pt;">　　修行之人，须具决烈之心。任彼诮谤，我总了无疑虑。若闻人诮谤，便生退心，此种人亦是前生善根浮浅所致。不以佛所说者为依归，而以愚夫愚妇所说者为根据。固当长在生死轮回中，永受三途之苦。而欲得人天之身尚难，况了生死超凡入圣，以至成佛之大利益乎。净土法门，以真信切愿念佛，决定求生西方为宗旨。若念佛人不愿求生西方，即为违背佛教。譬如王子寄居他国，不信自是王子，但愿终日乞食，不至饿死，便为志得意满。其知见之下劣，能不令人怜悯乎。王高氏娴熟经典，而作</font></font></strong><strong><font face="仿宋_GB2312 "><font style="font-size: 16pt;"><font face="Times New Roman ">“</font></font></font></strong><strong><font face="仿宋_GB2312 "><font style="font-size: 16pt;">不敢妄想生西</font></font></strong><strong><font face="仿宋_GB2312 "><font style="font-size: 16pt;"><font face="Times New Roman ">”</font></font></font></strong><strong><font face="仿宋_GB2312 "><font style="font-size: 16pt;">之说，其心志之卑劣，亦何至于此极。其平日所亲之师，亦系盲修瞎炼之辈。使其师知净土法门，何得常作此想。祈为彼说，若不求生西方，决定不许皈依。肯求生西方，则可许皈依。今为彼取法名为宗信。谓深信佛言，不敢违背。自己修持净业，又须教诸儿女媳孙辈，同皆敦伦尽分，闲邪存诚，诸恶莫作，众善奉行，戒杀护生，念佛及念观世音，以期现生业消福长，临终往生西方。如此自行，并化及家庭及与亲朋。则其往生，定可如愿。佛开净土法门，教人求生西方。汝是什么人，敢不以佛言为是，而各任己志乎。</font></font></strong></font></p><p align="left"><font color="#000000"><strong><font face="仿宋_GB2312 "><font style="font-size: 16pt;">　　发心为修持之本</font></font></strong></font></p><p align="left"><font color="#000000"><strong><font face="仿宋_GB2312 "><font style="font-size: 16pt;">　　念佛须善发心者，心为修持之主。心若与四宏誓愿合，则念一句佛，行一善事，功德无量无边。况身口意三业，恒以念佛利生为事乎哉。心若唯求自利，不愿利人。所行之事虽多，而所得之功德甚少。况或再加以倾人害人之意，及自炫自矜之心。则所念之佛，所行之善，亦非全无功德。实属百千万亿分中，仅得一分半分。而其恶念之过，亦复不少。故修行人，皆须善于发心，不止念佛入耳。</font></font></strong></font></p><p align="left"><font color="#000000"><strong><font face="仿宋_GB2312 "><font style="font-size: 16pt;">　　心不至诚，修什么法都不灵</font></font></strong></font></p><p align="left"><font color="#000000"><strong><font face="仿宋_GB2312 "><font style="font-size: 16pt;">　　念佛之人，亦非不可持咒，但须主助分明，则助亦归主。若泛泛然无所分别，一目视之，则主亦非主矣。《准提》、《大悲》，岂有优劣</font></font></strong><strong><font face="仿宋_GB2312 "><font style="font-size: 16pt;"><font face="Times New Roman ">?</font></font></font></strong></font></p><p align="left"><font color="#000000"><strong><font face="仿宋_GB2312 "><font style="font-size: 16pt;">　　心若至诚，法法皆灵。</font></font></strong></font></p><p align="left"><font color="#000000"><strong><font face="仿宋_GB2312 "><font style="font-size: 16pt;">　　心不至诚，法法不灵。</font></font></strong></font></p><p align="left"><font color="#000000"><strong><font face="仿宋_GB2312 "><font style="font-size: 16pt;">　　一句佛号，包括一大藏教，罄无不尽。通宗通教之人，方能做真念佛人。而一无所知、一无所能之人，但止口会说话，亦可为真念佛人。去此两种，则真不真皆在自己努力，依教与否耳。至于修行净土，有决定不疑之理。何必要问他人之效验</font></font></strong><strong><font face="仿宋_GB2312 "><font style="font-size: 16pt;"><font face="Times New Roman ">?</font></font></font></strong><strong><font face="仿宋_GB2312 "><font style="font-size: 16pt;">纵举世之人，皆无效验，亦不生一念疑心。以佛祖诚言可凭故。若问他人效验，便是信佛言未极，而以人言为定。便是偷心，便不济事。英烈汉子，断不至舍佛言而取信人言。自己中心无主，专欲以效验人言为前途导师，可不哀战</font></font></strong><strong><font face="仿宋_GB2312 "><font style="font-size: 16pt;"><font face="Times New Roman ">?</font></font></font></strong></font></p><p align="left"><font color="#000000"><strong><font face="仿宋_GB2312 "><font style="font-size: 16pt;">　　修心要务</font></font></strong></font></p><p align="left"><font color="#000000"><strong><font face="仿宋_GB2312 "><font style="font-size: 16pt;">　　至于念佛一事，最紧要在了生死。既为了生死，则生死之苦，自生厌心。西方之乐，自生欣心。如此则信愿二法，当念圆具。再加以志诚恳切，如子忆母而念。则佛力法力，自心信愿功德力，三法圆彰。犹如杲日当空，纵有浓霜层冰，不久即化。初心念佛，未到亲证三昧之时，谁能无有妄念。所贵心常觉照，不随妄转。喻如两军对垒，必须坚守己之城郭，不令贼兵稍有侵犯。候其贼一发作，即迎敌去打。必使正觉之兵，四面合围。俾彼上天无路，入地无门。彼自惧获灭种，即相率归降矣。其最要一着，在主帅不昏不惰，常时惺惺而已。若一昏惰，不但不能灭贼，反为贼灭。所以念佛之人，不知摄心，愈念愈生妄想。若能摄心，则妄念当渐渐轻微，以至于无耳。故云，学道犹如守禁城，画防六贼夜惺惺。将军主帅能行令，不动干戈定太平。</font></font></strong></font></p><p align="left"><font color="#000000"><strong><font face="仿宋_GB2312 "><font style="font-size: 16pt;">　　一切众生，从无始来，在六道中无业不造。若无心修行，反不觉得有此种希奇古怪之恶念。若发心修行，则此种念头更加多些。</font></font></strong><strong><font face="仿宋_GB2312 "><font style="font-size: 16pt;"><font face="Times New Roman ">(</font></font></font></strong><strong><font face="仿宋_GB2312 "><font style="font-size: 16pt;">此系真妄相形而显，非从前无有，但不显耳。</font></font></strong><strong><font face="仿宋_GB2312 "><font style="font-size: 16pt;"><font face="Times New Roman ">)</font></font></font></strong><strong><font face="仿宋_GB2312 "><font style="font-size: 16pt;">此时当想阿弥陀佛在我面前，不敢有一杂念妄想，至诚恳切念佛圣号。</font></font></strong><strong><font face="仿宋_GB2312 "><font style="font-size: 16pt;"><font face="Times New Roman ">(</font></font></font></strong><strong><font face="仿宋_GB2312 "><font style="font-size: 16pt;">或小声念，或默念，</font></font></strong><strong><font face="仿宋_GB2312 "><font style="font-size: 16pt;"><font face="Times New Roman ">)</font></font></font></strong><strong><font face="仿宋_GB2312 "><font style="font-size: 16pt;">必须字字句句，心里念得清清楚楚。口里念得清清楚楚。耳朵听得清清楚楚。能如此常念，则一切杂念，自然消灭矣。当杂念起时，格外提起，全副精神念佛，不许它在我心里作怪。果能如此常念，则意地自然清净。当杂念初起时，如一人与万人敌，不可稍有宽纵之心。否则彼做我主，我受彼害矣。若拼命抵抗，彼当随我所转，即所谓转烦恼为菩提也。</font></font></strong></font></p><p align="left"><font color="#000000"><strong><font face="仿宋_GB2312 "><font style="font-size: 16pt;">　　无论在家出家，必须上敬下和。忍人所不能忍，行人所不能行。代人之劳，成人之美。静坐常思己过，闲谈莫论人非。行住坐卧，穿衣吃饭，从朝至暮，从暮至朝，一句佛号，不令间断。或小声念，或默念，除念佛外，不起别念。若或妄念一起，当下就要教它消灭。常生惭愧心及忏悔心，纵有修持，总觉我功夫很浅。不自矜夸，只管自家，不管人家，只看好样子，不看坏样子。看一切人都是菩萨，唯我一人实是凡夫。果能依我所说修行，决定可生西方极乐世界。</font></font></strong></font></p><p align="left"><strong><font face="仿宋_GB2312 "><font style="font-size: 16pt;"><font face="Times New Roman "><font color="#000000"> </font></font></font></font></strong></p><p align="left"><strong><font color="maroon"><font face="仿宋_GB2312 "><font style="font-size: 16pt;"><font face="Times New Roman ">——</font></font></font></font></strong><strong><font color="maroon"><font face="仿宋_GB2312 "><font style="font-size: 16pt;">摘自《菩提心》</font></font></font></strong><strong><font color="maroon"><font face="仿宋_GB2312 "><font style="font-size: 16pt;"><font face="Times New Roman ">2009</font></font></font></font></strong><strong><font color="maroon"><font face="仿宋_GB2312 "><font style="font-size: 16pt;">年第</font></font></font></strong><strong><font color="maroon"><font face="仿宋_GB2312 "><font style="font-size: 16pt;"><font face="Times New Roman ">1</font></font></font></font></strong><strong><font color="maroon"><font face="仿宋_GB2312 "><font style="font-size: 16pt;">期</font></font></font></strong><strong><font color="maroon"></font></strong></p><p align="left"><strong><font color="maroon"><font face="仿宋_GB2312 "><font style="font-size: 16pt;"></font></font></font></strong> </p><p></p><center><i>本文内容由 张智正 提供</i><center><p></p></center></center></td></tr></table>				                
						<div id="pages" class="text-c"></div></center></div><hr><center><div class='zw'>回向:原世间一切众生破无明，入如来境</div></center></body></html> 